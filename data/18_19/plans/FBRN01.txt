

Kursplan för
Laserbaserad förbränningsdiagnostik
Laser-Based Combustion Diagnostics
FBRN01, 7,5 högskolepoäng, A (Avancerad nivå)
Gäller för: Läsåret 2018/19
Beslutad av: Programledning F/Pi
Beslutsdatum: 2018-03-28
Allmänna uppgifter
Valfri för: F4, F4-f
Undervisningsspråk: Kursen ges på begäran på engelska

Syfte
Kursen syftar till att ge en grundläggande fysikalisk
förståelse för laserdiagnostiska teknikers möjlighet att
beröringsfritt mäta parametrar som t.ex. temperatur och
ämneskoncentrationer i förbränningsprocesser. Centrala inslag i
kursen är därmed växelverkan mellan strålning och materia,
lasrar och deras egenskaper, optik, optisk mätteknik,
molekylfysik, och förbränning. Den unika information som med
laserdiagnostik erhålls experimentellt kan tillsammans med
avancerad modellering leda till en detaljerad kunskap om
förbränningsprocesser. Sådan förståelse är viktig för att
göra dem effektivare och med lägre koncentrationer av
föroreningar, vilket är viktigt med tanke på att
förbränningsprocesser står för mer än 90% av världens
energiförsörjning.

Mål
Kunskap och förståelse
För godkänd kurs skall studenten

kunna förklara bakgrundsfysiken till de lasermätmetoder som
behandlats i kursen.
kunna analysera möjligheter och begränsningar för dessa
lasermätmetoder.
kunna beskriva fördelar och nackdelar med lasermätmetoder i
jämförelse med probmätmetoder.


Färdighet och förmåga
För godkänd kurs skall studenten

kunna analysera ett givet mätproblem och genom beräkningar
välja lasrar, optiska komponenter och detektorer.
kunna designa och bygga en enklare lasermätuppställning.
kunna beräkna parametrar som t.ex. temperatur, koncentration,
och hastighet från givna mätuppgifter.
kunna skriva laborationsrapporter med genomgripande analys av
mätdata och diskussion av felkällor.
kunna sammanfatta en vetenskaplig artikel inom
lasermätteknikområdet och presentera den muntligt.
kunnat tillgodogöra sig den väsentliga informationen i
enklare vetenskapliga artiklar och en avancerad engelsk
lärobok.
kunna lösa uppgifter som kräver utnyttjande av information
från andra källor än kursmaterialet, t.ex. tidigare kurser inom
laser/optikområdet.


Kursinnehåll
I den inledande delen av kursen presenteras och diskuteras
ämnen som för studenter med olika bakgrund kan innebära olika
grad av fördjupning och repetition. De områden som behandlas är
atom- och molekylspektroskopi, grundläggande förbränning, och
experimentell utrustning (lasrars egenskaper, lasertyper, optik,
detektorer, optisk signaluppsamling). Jämförelse görs mellan
probmätmetoder och optiska mätmetoder. Därefter följer en
detaljerad genomgång av de lasertekniker som är de mest centrala
för förbränningsstudier. Dessa är framförallt
Rayleighspridning, Ramanspridning, laserinducerad incandescens
(LII), laserinducerad fluorescens (LIF), coherent anti-Stokes
Ramanspridning (CARS), particle-image velocimetry (PIV) och
termografiska fosforer. Teknikerna diskuteras utifrån sin
fysikaliska bakgrund och den analys av mätdata som sker för att
bestämma relevanta förbränningsparametrar som temperaturer,
ämneskoncentrationer, partikelstorheter (t.ex. storlekar) och
hastigheter. Stor vikt läggs vid att analysera möjligheter och
begränsningar för metoderna.
De vetenskapliga artiklar som studenterna ska bearbeta i
projektet ska befinna sig nära forskningsfronten och belysa
utvidgningar av de redan presenterade teknikerna. Orientering sker
också om nya tekniker som utvecklas inom forskningsfältet. Under
kursens gång sker regelbundna besök i avdelningens laboratorier
för demonstration av kursavsnitten.
Laborationer sker på laserinducerad incandescens och
laserinducerad fluorescens. Laborationen i laserinducerad
incandescens behandlar mätning av sotvolymfraktion i sotande
flammor, och laborationen i laserinducerad fluorescens berör
tvådimensionell visualisering av flamradikaler, framförallt OH
(hydroxylradikalen). Båda laborationerna är relativt
studentcentrerade där laboranterna själva står för en stor del
av uppbyggnad och linjering/optimering av
experimentuppställningen.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: För att bli godkänd på kursen måste godkänt resultat erhållits på skriftlig tentamen, laborationer och projekt. Betyget erhålls genom  tentamensresultat. Tentamen, oftast skriftlig, består huvudsakligen av uppgifter av övergripande karaktär där studentens förmåga att skapa syntes av kursmaterialet testas.  Föreståelse är viktigare än utantill-kunskap. De två laborationerna sammanfattas var för sig i en teknisk rapport som skrivs enskilt eller i grupp om två. Bedömningen görs från förberedelseuppgifter, engagemang under laborationen, och den skriftliga rapporten. Valfria inlämningsuppgifter behandlas under kursens gång. Studenten tillgodogör sig oftast kursinnehållet på ett bättre sätt då han/hon löser dessa uppgifter. Projektet består av analys av en vetenskaplig artikel som sammanfattas och presenteras muntligt inför kursgruppen. Omtentamen sker i samråd med kursansvarig lärare och är normalt en skriftlig tentamen som i direkt anslutning följs upp av en muntlig tentamen där frågeställningarna från den skriftliga tentamen fördjupas.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förutsatta förkunskaper: FAFN01 Lasrar och FAFN25 Atom- och molekylspektroskopi.
Begränsat antal platser: Nej
Kursen överlappar följande kurser: FBR024
Kurslitteratur

Eckbreth, A.C: Laser Diagnostics for Combustion Temperature and Species, Gordon and Breach, 1996, och utdelat material.


Kontaktinfo och övrigt
Kursansvarig: Mattias Richter, mattias.richter@forbrf.lth.se
Hemsida: http://www.forbrf.lth.se



