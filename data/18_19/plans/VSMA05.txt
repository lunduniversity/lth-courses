

Kursplan för
Byggnadsmekanik
Structural Mechanics
VSMA05, 8 högskolepoäng, G1 (Grundnivå)
Gäller för: Läsåret 2018/19
Beslutad av: Programledning V
Beslutsdatum: 2018-03-27
Allmänna uppgifter
Huvudområde: Teknik. 
Obligatorisk för: V2
Undervisningsspråk: Kursen ges på svenska

Syfte
Kursen syftar till att ge en introduktion till byggnadsmekanik
tillämpad på konstruktionstyper som är vanliga i byggnader och
anläggningar.
Kursen bygger främst på tidigare kurser i mekanik, matematik
och materiallära och är avsedd som en grundläggande
allmänbildning för en civilingenjör V samt att ge nödvändiga
förkunskaper för att kunna gå vidare med studier i
konstruktionsteknik, geoteknik och mer avancerad
byggnadsmekanik.

Mål
Kunskap och förståelse
För godkänd kurs skall studenten

Kunna förklara grundläggande begrepp och samband inom
området.
Kunna beskriva principerna för hur olika strukturelement
fungerar.
Kunna beskriva det principiella utseendet hos deformerad form
och snittkrafter för enkla konstruktioner och lastfall.
Kunna beskriva det principiella utseendet av
spänningsfördelningen orsakad av axiell belastning, böjning
eller vridning i en balk.


Färdighet och förmåga
För godkänd kurs skall studenten

Kunna välja en lämplig modell för att analysera en enkel
konstruktion.
Kunna beräkna snittkrafter, spänningar och deformationer för
stänger, fackverk, balkar, enkla ramar, axlar och enkla
sammansatta strukturer.
Kunna bestämma huvudspänningar och huvudriktningar vid ett
tvådimensionellt spänningstillstånd.
Kunna analysera pelare med hänsyn till knäckning och andra
ordningens teori.
Kunna analysera egensvängning och påtvingad svängning hos
ett enparametersystem.
Skriftligt kunna redovisa lösningen av ett problem
(förutsättningar, antaganden, beräkningar, resultat, slutsatser)
på ett tydligt och korrekt sätt.
Muntligt kunna redovisa lösningen av ett problem inför en
grupp studenter och lärare.


Värderingsförmåga och förhållningssätt
För godkänd kurs skall studenten

Kunna bedöma rimligheten i erhållet beräkningsresultat.


Kursinnehåll
Kursen inleds med repetition av friläggning och jämvikt, med
tillämpning på fackverk, samt introduktion av begreppen spänning
och töjning:

Friläggning och jämvikt. Fackverk. Spänning, töjning,
spännings-töjningssamband.

Därefter följer en grundlig genomgång av Bernoullis
balkteori: 

Snittkrafter vid balkböjning. Normalspänning och
skjuvspänning vid elastisk böjning av balk. Plastisk böjning av
balk. Deformation vid balkböjning. Statiskt obestämda
balkar.

Kursen innehåller även en introduktion till några ytterligare
områden inom byggnadsmekaniken:

Principiellt funktionssätt hos olika strukturelement. Pelare;
knäckning och andra ordningens teori. Vridning vid cirkulärt
tvärsnitt. Transformation av spänning och töjning,
huvudspänning, flytkriteria. Dynamik; egensvängning och
påtvingad svängning hos enkla konstruktionselement.


Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Två inlämningsuppgifter (varav en även redovisas muntligt), en laboration samt en skriftlig tentamen.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förutsatta förkunskaper: VSM010 Mekanik eller VSMA25 Mekanik
Begränsat antal platser: Nej
Kursen överlappar följande kurser: FME602, VSM025, VSM140, VSM141, VSMA10, VSMA20
Kurslitteratur

Heyden, S., Dahlblom, O., Olsson, A., Sandberg, G.: Introduktion till strukturmekaniken. Studentlitteratur, 2017, ISBN: 9789144084060.
Språkrådet: Svenska skrivregler. Liber, 2008, ISBN: 9789147084609. Referenslitteratur.
Programledning V: Anvisningar för rapporter på V-programmet. 2015. Finns tillgänglig på programmets hemsida.


Kontaktinfo och övrigt
Kursansvarig: Universitetslektor Susanne Heyden, susanne.heyden@construction.lth.se
Hemsida: http://www.byggmek.lth.se/utbildning/kurser



