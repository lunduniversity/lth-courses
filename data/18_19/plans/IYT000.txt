

Kursplan för
Ingenjörsinriktad yrkesträning
Engineering Training Course
IYT000, 15 högskolepoäng, G2 (Grundnivå, fördjupad)
Gäller för: Läsåret 2018/19
Beslutad av: Ledningsgruppen för grundutbildning
Beslutsdatum: 2018-04-05
Allmänna uppgifter
Valfri för: B4, BI3, BME4, C4, D4, E4, F4, I4, K4, L4, M4, MD4, N4, Pi4, RH4, V4, W4
Undervisningsspråk: Kursen ges på svenska

Syfte
Praktiken ska ge insikt om olika möjligheter och
förutsättningar för kunskapers tillämpbarhet. Arbetsuppgifterna
ska ha en så hög komplexitetsgrad att studenten får möjlighet
att omsätta sina teoretiska kunskaper. Hänsyn ska tas till
arbetsuppgifternas relevans för utbildningen. Kursen ska även ge
en översiktlig förståelse för de krav och färdigheter som
ställs i yrkeslivet och som inte är av strikt teknisk karaktär,
men ofta direkt kopplade till den yrkesverksamma ingenjören. Den
studerande skall under praktikperioden arbeta under de villkor och
förhållanden som råder på den aktuella arbetsplatsen och ha
avgränsade arbetsuppgifter. Under praktikperioden ska studenten
även utveckla sin förmåga att fungera som en bidragande
medarbetare.

Mål
Kunskap och förståelse
För godkänd kurs skall studenten

ha insikt om olika möjligheter och förutsättningar för
kunskapers tillämpbarhet,
ha en översiktlig förståelse för de krav och färdigheter
som ställs i yrkeslivet och som inte är av strikt teknisk
karaktär med ofta direkt kopplade till den yrkesverksamma
ingenjören,
förstå betydelsen av att inhämta och selektera relevant
information avseende tekniska och ingenjörsmässiga
frågeställningar, samt
ha insikt i den mångfacetterade rollen som representeras av
dagens yrkesverksamma civilingenjörer/brandingenjörer.


Färdighet och förmåga
För godkänd kurs skall studenten

muntligt och skriftligt kunna presentera sina
erfarenheter/lärdomar från kursen, samt
kunna beskriva och analysera
civilingenjörens/brandingenjörens professionsroll.


Värderingsförmåga och förhållningssätt
För godkänd kurs skall studenten

ha utvecklat förmåga att samverka med yrkesverksamma
civilingenjörer/brandingenjörer eller andra professionella
aktörer i civilingenjörens/ brandingenjörens arbetsområde för
att genomföra arbetsuppgifter som ställts av arbetsplatsen.


Kursinnehåll

Ingenjörens yrkesroll: deltagande i arbete som är relevant
för ingenjörer inom ämnesområdet,
ingenjörens yrkesroll: reflektera över hur kurser från
utbildningen kommer till användning i yrkesrollen, samt hur behov
av ytterligare kunskap identifieras och inhämtas,
projektorganisation: studenten reflekterar över olika tekniska
roller och om hur dessa samarbetar,
företagsorganisation: studenten reflekterar över samarbete
med yrkesroller inom andra ämnen än sitt eget ämne, samt
ingenjörsfärdighet: muntlig och skriftlig kommunikation, samt
samarbete med andra professionella aktörer.


Kursens examination
Betygsskala: UG - (U,G) - (Underkänd, Godkänd)
Prestationsbedömning: För att bli godkänd på kursen ska studenten:
- lämna in en skriftlig reflekterande rapport efter praktikperioden. 
- föra loggboksanteckningar under kursens gång. Loggboksanteckningarna ska inlämnas till LTH-handledaren varje vecka. 
- framföra en muntlig presentation med efterföljande diskussion på ett av institutionen utlyst seminarium. 

Vidare krävs att studenten ska vara minst 8 veckor på heltid vid vald arbetsplats. Handledaren på arbetsplatsen skall efter genomförd kurs styrka närvaro och godkänd aktiv medverkan på arbetsplatsen under perioden. Vid sjukdom ska handledaren vid LTH meddelas. Denne ska också avgöra om frånvaroperioden är skälig i proportion till kursens varaktighet. 

Studenten ska under kursen gång föra loggbok och skicka in dessa loggboksanteckningar (1-2 sidor) med reflektioner i slutet av varje arbetsvecka till sin LTH-handledare. Loggarna ska bifogas slutrapporten. 

Följande tre frågor ska besvaras varje vecka:
1. De 3 viktigaste lärdomarna denna vecka.
2. Vad kunde jag ha gjort annorlunda?
3. Vad kan jag göra bättre till nästa vecka?

Slutrapporten (omfattning 4-5 sidor, exklusive loggboksanteckningarna) ska bestå av följande delar: 
- Presentation av företaget.
- Studenten ska beskriva sin roll och sina arbetsuppgifter under praktiken.
- Aktörer och olika yrkesgrupper som studenten kommit i kontakt med.
- Vad som varit mest lärorikt under praktiken.
- Vad studenten har haft mest nytta av från sin utbildning.
- Vad studenten saknat i sin utbildning och vill lära sig mer om efter praktiken.
- Reflektioner och slutsatser. 
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förkunskapskrav:
Minst 150 godkända högskolepoäng av obligatoriska/alternativobligatoriska kurser i årskurs 1-3 inom något civilingenjörsprogram eller inom brandingenjörsprogrammet vid LTH. 

För att få påbörja kursen krävs att studenten inhämtat tillräckliga kunskaper inom relevant ämnesområde samt att examensarbetet inte får ha påbörjats. 

Det ankommer på LTH-handledaren att avgöra om kravet om tillräckliga förkunskaper inom relevant område är uppfyllt innan praktiken påbörjas. 


Begränsat antal platser: Nej
Kontaktinfo och övrigt
Kursansvarig: The head of department in question will appoint a lecturer at Lund University to supervisor and examiner. The supervisor and the examiner can be the same person. A PhD student is not accepted as an examiner., 
Kursansvarig: Prefekten vid den berörda institutionen utser en lärare vid Lunds universitet till handledare och ansvarig examinator. Handledar- och examinatorrollen kan innehas av samma person. En doktorand kan inte vara examinator., 
Hemsida: http://www.lth.se/samverkan/samverka-med-studenter/ingenjoersinriktad-yrkestraening/foer-studenter/
Övrig information: Innan kursen påbörjas ska LTH-handledaren godkänna syftet, motiveringen samt arbetsbeskrivningen.

Arbetsplatsen ska tillhandahålla en namngiven handledare för hela perioden. Handledarna ska avsätta nödvändig tid för att stödja studentens arbete. Arbetsplatsen kan och bör även utse en bitr. handledare. Undervisning sker i projektform på vald arbetsplats. Kursen omfattar 400 timmar varav 320 timmar ska vara arbetsplatsförlagda. 

För information om anmälan till kursen se kursens webbsida.

I de fall kursen genomförs under sommaren och om arbetsplatsen inte kan tillhandahålla handledning under en period, får praktiken avbrytas för ett kortare uppehåll (högst 3 veckor) tills handledaren åter finns på plats. 

Undervisningsspråk: Kursen ges på det språk som handledare och student gemensamt kommer överens om. 

Registrering sker på kurskod knutet till valt ämnesområde, inte på IYT000.



