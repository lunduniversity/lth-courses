

Kursplan för
Avancerad arkitektonisk gestaltning I
Advanced Architectural Design I
AAHN02, 15 högskolepoäng, A (Avancerad nivå)
Gäller för: Läsåret 2018/19
Beslutad av: Programledning A
Beslutsdatum: 2018-04-04
Allmänna uppgifter
Obligatorisk för: MARK1-aad, MARK2-hsu, MARK2-spe
Valfri för: A4
Undervisningsspråk: Kursen ges på engelska

Syfte
Kursen skall stödja studentens förmåga att utforma
byggnad/byggnader i en välkänd och etablerad fysisk kontext.
Studenten skall utveckla sin kompetens och kunskap inom
arkitekturens kärnområde genom att väga samman yttre
förutsättningar såsom platsens egenskaper med byggnadens
primära funktion. Studenten skall även förvärva kunskap om en
byggnads egna fysiska förutsättningar i form av hållbarhet,
konstruktion och material. Kursen skall ge studenten insikter i hur
rådande paradigm inom arkitekturens fält kan användas och
vidareutvecklas i ett föränderligt samhälle. Studenten skall
också ges möjlighet att utveckla sin förmåga att kommunicera
sitt projekt i olika former, såväl visuella som verbala.

Mål
Kunskap och förståelse
För godkänd kurs skall studenten

visa insikt om den arkitektoniska gestaltningens potential att
bidra i utvecklandet av samhället, i dess byggda egenskap, där
långsiktigt kvalitetshöjande aspekter vägts in.


Färdighet och förmåga
För godkänd kurs skall studenten

visa färdighet i avancerad och komplext sammansatt
arkitektonisk gestaltning,

visa förmåga att inkludera adekvat angränsande information i
gestaltningsprocessen,

visa förmåga att transformera en konceptuell idé till
konkret arkitektonisk gestalt,

visa förmåga att i ord, ritningar och bild kunna kommunicera
sitt projekt.


Värderingsförmåga och förhållningssätt
För godkänd kurs skall studenten

visa förmåga att analysera och strategiskt bearbeta adekvata
ingångsvärden,

visa förmåga att inta ett öppet förhållningssätt till
kända och etablerade aspekter rörande byggnaders och det urbana
rummets gestaltning och rumsliga sammanhang,

visa förmåga att bedöma värdet av koncept och resultat till
ett till människan knutet perspektiv,

visa förmåga att kritiskt värdera det egna arbetsresultatet
under designprocessen.


Kursinnehåll
Kursens tillämpningsuppgift skall utgå från den etablerade
täta staden. Genom att introducera en arbetsmetod vilken kan
beskrivas som cyklisk skall de i varje moment uppställda
hypoteserna kontinuerligt utvärderas och frambringa nya
infallsvinklar vilka förs vidare i processen. Konstnärliga
ingångar skall ställas mot vedertagen eller vetenskapligt belagd
kunskap. Byggnaders lokalprogram kan antingen vara givet eller vara
en del av arbetet. Byggnadens syfte kan vara både av publik eller
privat karaktär. Samverkan med lokala aktörer, officiella eller
fristående, prioriteras men utgör ingen förutsättning.
Handledning ges rörande praktisk tillämpning av arkitektens
kunskap vid utformning av byggnad/byggnader samt vad gäller
kommunikationen av det uppnådda resultatet. Undervisningen sker
genom enskilda eller gruppgemensamma övningar/moment. Kursen
innefattar föreläsningar och obligatoriska schemalagda s.k.
genomgångar samt projekthandledning på ritsal. En kurs om 7,5hp
har knutits till kursen vilken innehåller litteraturstudier,
seminarier, studieresa (ej obligatorisk) samt specifik kunskap
rörande byggnadsverks konstruktiva uppbyggnad.

Kursens examination
Betygsskala: UG - (U,G) - (Underkänd, Godkänd)
Prestationsbedömning: Godkända projekt- och övningsuppgifter samt 80% aktiv närvaro vid seminarier, studiebesök och föreläsningar. Obligatorisk närvaro vid genomgångar. Projektförslagets och presentationens kvaliteter värderas och diskuteras av en bedömningsgrupp bestående av kursansvarig examinator, lärare och externa kritiker varefter examinator beslutar om projektet anses uppfylla kraven för betyget godkänd. Vid betyget underkänd har studenten rätt till förnyad examination efter komplettering eller omarbetning av projektet. Examinator meddelar studenten vad som krävs för att uppnå betyget godkänt.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förkunskapskrav:
Samtliga obligatoriska kurser i åk 1-3, 165hp, och en av de alternativobligatoriska kurserna om 15 hp, AAHF20/AAHF25/AAHF26 eller AAHF30, eller en kandidatexamen i arkitektur.	


Begränsat antal platser: 25
Urvalskriterier: Intervju och bedömning av portfölj för dem som läser kursen som valfri.
Kursen kan ställas in: Om färre än 12 anmälda.
Kursen överlappar följande kurser: AAHN01
Kurslitteratur

Kurslitteraturen varierar i förhållande till årets valda tema.


Kontaktinfo och övrigt
Kursansvarig: Professor Christer Malmström, christer.malmstrom@arkitektur.lth.se
Övrig information: Till kursen kopplas obligatoriskt ”Avancerad Arkitektonisk Gestaltning I, teori” 



