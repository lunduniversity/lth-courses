

Kursplan för
Elkraftsystem
Electric Power Systems
EIEN15, 7,5 högskolepoäng, A (Avancerad nivå)
Gäller för: Läsåret 2018/19
Beslutad av: Programledning E
Beslutsdatum: 2018-04-05
Allmänna uppgifter
Valfri för: E4-em, E4-ra, F4, F4-es, M4-en
Undervisningsspråk: Kursen ges på begäran på engelska

Syfte
Efterfrågan på elektrisk energi ökar alltjämt. Särskilt vid
omfattande strömavbrott påminns vi om vårt beroende av el. För
att behålla elförsörjningens höga driftsäkerhet och dessutom
göra den mer ekonomisk och miljövänlig pågår arbete i flera
riktningar: Förnyelsebar elproduktion installeras samtidigt som
den internationella handeln med el ökar. Eftersom det är dyrt och
tillståndsmässigt svårt att bygga nya kraftledningar strävar
man efter att med avancerad övervakning och reglering att öka det
befintliga kraftsystemets kapacitet. Detta förutsätter
förståelse inte bara av de enskilda komponenternas funktion utan
också av det övergripande systemets egenskaper. Kursen avser att
ge kunskaper om system för produktion, överföring och
distribution av elenergi under normala och onormala
driftstillstånd. Som genomgående exempel används strömavbrott
på nationell nivå.
Kursen ger inblick i elkraftsystemets uppbyggnad och egenskaper,
vilka föreläses och studeras genom, räkne- och datorövningar
samt praktiska prov vid två laborationer. I industrin används
datorberäkningar för analys av internationella kraftsystem. Dessa
beräkningar ingår i kursen men parallellt görs även
beräkningar för hand för att kunna tolka
datorberäkningarna.
Kursen elkraftsystem har relevans för en miljömässigt
uthållig utveckling: Elektrisk energi är den för vårt
välstånd viktigaste energiformen. Kursen lär dig hur
kraftsystemet fungerar och kan styras i syfte att utnyttjas
maximalt och därmed minimera vår energikonsumtion.

Mål
Kunskap och förståelse
För godkänd kurs skall studenten

kunna formulera enkla modeller av ett enkelt elkraftsystem för
beräkning av lastflöde respektive symmetriska och osymmetriska
felströmmar,
kunna beskriva beräkningsgången i datorprogram för
beräkning av lastflöde,
kunna beräkna symmetriska och osymmetriska felströmmar utan
dator för en enkel modell av ett elkraftsystem,
kunna formulera stabilitetskriterier för enkla
kraftsystemmodeller,
kunna förklara begreppet selektivitet i samband med
bortkoppling av fel.


Färdighet och förmåga
För godkänd kurs skall studenten

kunna genomföra datorberäkningar av felström, stabilitet och
lastflöde för flera icke-triviala kraftsystemmodeller;
kunna utvärdera datorberäkningar av felström, stabilitet och
lastflöde genom överslagsräkning utan dator.


Värderingsförmåga och förhållningssätt
För godkänd kurs skall studenten

visa insikt i kraftsystemets möjligheter och begränsningar
och dess roll i samhället.


Kursinnehåll
Komponenter: De viktigaste komponenterna i
kraftsystemet, från kraftverket till konsumenten, beskrivs till
uppbyggnad och funktion.
Systemrepresentation: Enlinjeschema och symmetriska
komponenter används för att beskriva kraftsystemet. Normering med
per unit-systemet införs för jämförelse av storheter mellan
olika spänningsnivåer eller märkeffekter. Karakteristika som
kortslutningseffekt och -impedans beskrivs.
Systemegenskaper: Både normal drift och onormala
tillstånd såsom kortslutning och osymmetri studeras.
Kraftsystemets egenskaper avseende vinkel- och spänningsstabilitet
analyseras. Dator används för bland annat dynamiska simuleringar
och lastfördelningsberäkningar. Reglering av spänning, frekvens,
aktiv och reaktiv effekt visas. Reläskydd och selektivitet
beskrivs.
Studiebesök: I kursen ingår studiebesök hos
kraftbolag eller liknande.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Skriftlig tentamen (5 tim) av problemlösningstyp med insprängda teorifrågor.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Delmoment
Kod: 0112. Benämning: Elkraftsystem. 
Antal högskolepoäng: 7,5. Betygsskala: TH. 
Kod: 0212. Benämning: Laborationer. 
Antal högskolepoäng: 0. Betygsskala: UG. 
Antagningsuppgifter
Förutsatta förkunskaper: ESS060, ESSF15 Elenergiteknik (E), MIE012, EIEF35 Elektroteknikens grunder (M), ETE115, EITF990 Ellära och elektronik (F).
Begränsat antal platser: Nej
Kursen överlappar följande kurser: EIE030
Kurslitteratur

Glover, J D, Sarma, M: Power System Analysis and Design, International Edition (4th). Cengage Learning, 2007, ISBN: 978-0-495-29596-9.


Kontaktinfo och övrigt
Kursansvarig: Professor Olof Samuelsson, olof.samuelsson@iea.lth.se
Hemsida: http://www.iea.lth.se/eks



