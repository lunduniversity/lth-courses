

Kursplan för
Masterexamensarbete i hållbar stadsgestaltning
Degree Project in Sustainable Urban Design
ASBM01, 30 högskolepoäng, A (Avancerad nivå)
Gäller för: Läsåret 2018/19
Beslutad av: Fakultetsstyrelsen
Beslutsdatum: 2015-06-02
Allmänna uppgifter
Huvudområde: Arkitektur med fördjupning inom hållbar stadsgestaltning. Fördjupning: Avancerad nivå, innehåller examensarbete för masterexamen.
Huvudområde: Arkitektur. Fördjupning: Avancerad nivå, innehåller examensarbete för masterexamen.
Obligatorisk för: MSUD2

Syfte
Syftet med examensarbetet är att studenten skall utveckla och visa sådan kunskap och förmåga som krävs för att självständigt arbeta inom valt fördjupningsområde.

Mål

Kunskap och förståelse
För godkänd kurs skall studenten

visa fördjupad kunskap inom området arkitektur och bebyggelsemiljö.


Färdighet och förmåga
För godkänd kurs skall studenten

visa förmåga att med helhetssyn och i komplexa sammanhang gestalta, planera, vårda eller förnya miljöer eller byggnader med hänsyn till idémässiga aspekter och generella krav,
visa förmåga att kritiskt identifiera, hantera och problematisera komplexa frågeställningar inom arkitekturens och samhällsbyggandets områden,
visa förmåga att med adekvat arkitektonisk metod och syntes, kritiskt, självständigt och kreativt genomföra och utvärdera kvalificerade och skapande uppgifter inom ett eget uppställt program och därigenom bidra till idéutvecklingen inom arkitekturens och stadsbyggandets område,
visa förmåga att i kvalificerade sammanhang kommunicera, belysa och diskutera sina slutsatser med bakomliggande frågeställningar, idéer, kunskap och argument och 
självständigt identifiera olika informationskällor, värdera informationens relevans samt använda sig av korrekt referenshantering. 


Värderingsförmåga och förhållningssätt
För godkänd kurs skall studenten

visa förmåga att bedöma eget och andras examensarbeten med hänsyn till relevanta konstnärliga, vetenskapliga, samhälleliga och etiska aspekter.


Kursinnehåll
Examensarbetet är ett självständigt arbete. Det skall genomföras enskilt eller i grupp om två personer. Om arbetet gjorts i grupp skall det framgå vad var och en bidragit med.
I examensarbetet ingår följande examinationsunderlag:

Ett måldokument/program.
Ett projekt dokumenterat i en rapport på svenska eller engelska med en sammanfattning på svenska (gäller endast svenskspråkiga studenter) och engelska.
En presentation vid ett offentligt seminarium vid LTH.
Skriftlig opposition vid ett seminarium där ett annat examensarbete presenteras.

Måldokumentet/programmet ska godkännas av samtliga handledare och examinator. Det ska innehålla en beskrivning av problemställningen för arbetet samt den grund – vetenskaplig, konstnärlig eller beprövade erfarenhet - som arbetet ska bygga vidare på. Vidare ska måldokumentet/programmet innehålla en översiktlig beskrivning av angreppssätt, metodik, resursbehov och tidsåtgång.
Rapporten ska, på ett för det valda ämnet relevant sätt, beskriva och redovisa avsikter, process, utfall och slutsatser.
Rapporten ska vara tillgänglig i en version som medger granskning minst en vecka innan seminariet, som får äga rum under den tid som infaller från och med den 15 augusti till och med måndagen i midsommarveckan med undantag för tiden mellan den 22 december och 6 januari. Seminariet ska normalt sett äga rum på datum fastställda av skolledningen för Arkitektskolan.


Kursens examination
Betygsskala: UG
Prestationsbedömning: Skriftlig och muntlig examination. Examinationsunderlagen ska visa att studenten uppnått kursmålen. För att ett examensarbete ska bedömas som godkänt, ska samtliga delar i examinationsunderlaget vara godkända inom 12 månader, om inte särskilda skäl föreligger. Rapporten är offentlig. Examinationen får inte baseras på sekretessbelagd information.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.

Antagningsuppgifter
Förkunskapskrav:

För student på mastersutbildning gäller att examensarbetet får påbörjas då studenten är godkänd på minst 76 högskolepoäng som får ingå i examen.

Dispens från ovan angivna krav kan endast lämnas av utbildningsnämnden och endast om det finns synnerliga skäl.

Kurslitteratur

Kurslitteratur och de övriga läromedel som ska användas fastställs av handledaren med hänsyn till examensarbetsuppgiftens karaktär.


Kontaktinfo och övrigt
Examinator: Examinator ska vara professor, lektor eller forskarutbildad lärare inom huvudområdet och vara utsedd av prefekten.

Övrig information: Till varje examensarbete ska en eller flera handledare utses. Minst en handledare (huvudhandledare) ska vara anställd vid Lunds universitet. Utöver huvudhandledare kan biträdande handledare utses. Handledarna bistår examensarbetaren med kontinuerlig handledning, vilken bland annat ska syfta till att göra det möjligt att slutföra examensarbetet inom ramen om 20 veckors heltidsstudier. Studenten kan inte göra anspråk på handledning under längre tid än 12 månader.

Innan arbetet påbörjas, ska anmälan till examensarbete lämnas till den internationella koordinatorn på Internationella kontoret för kontroll av att kraven för att påbörja arbetet är uppfyllda.

I samband med att måldokumentet skrivs och godkänns, ska examinator kontrollera att studenten har tillräckliga kunskaper för ämnet.

Studenten ansvarar för att registrera sitt godkända examensarbete i LUP student papers. Examensarbetet markeras därefter som godkänt i LUP av institutionen. Institutionen skall arkivera rapporten.

Särskilda anvisningar för genomförande finns och publiceras på programmets hemsida.



