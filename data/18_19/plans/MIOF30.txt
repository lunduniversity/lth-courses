

Kursplan för
Optimering och simulering
Operations Research - Basic Course
MIOF30, 6 högskolepoäng, G2 (Grundnivå, fördjupad)
Gäller för: Läsåret 2018/19
Beslutad av: Programledning I
Beslutsdatum: 2018-03-20
Allmänna uppgifter
Huvudområde: Teknik. 
Obligatorisk för: I3
Valfri för: M4
Undervisningsspråk: Kursen ges på svenska

Syfte
Kursen har det övergripande temat optimering och simulering och
avser att ge grundläggande kunskaper i tillämpad deterministisk
och stokastisk modellering av företagsekonomiska
beslutsproblem.

Mål
Kunskap och förståelse
För godkänd kurs skall studenten

kunna använda grundläggande optimeringslära, köteori samt
metodik för händelsestyrd simulering för att analysera och lösa
företagsekonomiska beslutsproblem.

För optimeringsavsnittet innebär detta:

att kunna formulera optimeringsproblem av linjär och
heltalskaraktär samt lösa dessa med kommersiell programvara
(Excel).
att kunna tolka lösningar och resultat i form av
känslighetsanalys vilket erhålls som utdata från ovanstående
programvara.
att kunna redogöra för teorin bakom simplexmetoden samt kunna
tillämpa densamma för att lösa linjärprogrammeringsproblem
(LP-problem).
att kunna redogöra för och använda etablerade metoder för
känslighetsanalys av LP-problem.
att kunna redogöra för och använda dualitetsteori för att
analysera och lösa LP-problem.
att kunna redogöra för och använda grundläggande
”branch-and-bound” metoder för lösning av blandade linjära
heltalsproblem (MIP).
att kunna formulera optimeringsproblem (LP och MIP) med flera
målfunktioner i enlighet med teknikerna för
målprogrammering.

För simuleringsavsnittet innebär detta:

att förstå principerna bakom händelsestyrd simulering, samt
vilka begränsningar och möjligheter denna teknik erbjuder.
att kunna använda en kommersiell programvara (Extend) för att
skapa en datorbaserad simuleringsmiljö för analys av
händelsestyrda processer.
att på ett statistiskt korrekt sätt analysera in- och utdata
till och från simuleringsmodeller och tolka de resultat som
modellen genererar. Detta involverar bl.a. val och anpassning av
fördelningsfunktioner samt olika typer av hypotesprövning.

För köteoriavsnittet innebär detta:

att kunna formulera relevanta företagsekonomiska problem med
osäkerhet i kapacitetstillgång och kapacitetsbehov som enkla
kömodeller.
att förstå och kunna redogöra för analytisk modellering av
enkla kösystem. Fokus ligger på analys av system med
exponentialfördelade betjäningstider och tider mellan
kundankomster. Studenten förväntas dock även kunna analysera
system med mer generella fördelningar i vissa avseenden.
att kunna beräkna stationära tillståndssannolikheter för de
studerade kösystemen samt medelvärden för diverse
prestationsmått som kölängder, väntetider och kostnader.
att kunna tolka de lösningar som fås från modellerna och
sätta dem i ett företagsekonomiskt sammanhang.


Färdighet och förmåga
För godkänd kurs skall studenten
självständigt kunna formulera, lösa och tolka

optimeringsproblem (LP, MIP, målprogrammering)
köproblem (födelsedödsprocesser, M/M/c och varianter därav,
M/G/1)
simuleringsmodeller (modelleras i programvaran Extend)

Eleven förväntas också kunna använda etablerade facktermer
och på ett tydligt sätt kommunicera problemformulering, lösning
och tolkning av optimerings-, kö- och simuleringsmodeller. Denna
förmåga testas bl.a. genom tre större inlämningsuppgifter som
skall lösas självständigt i mindre elevgrupper och dokumenteras
i form av utförliga tekniska rapporter.

Kursinnehåll
I optimeringsavsnittet studeras i huvudsak metoder för
linjäroptimering och heltalsoptimering. Avsnittets fokus är på
formulering av modeller och tolkning av resultat som fås när
dessa utvärderas i kommersiell programvara. Syftet med att
använda matematiska modeller vid beslutsproblem är att via dessa
få fram bättre beslutsunderlag. För att på ett riktigt sätt
utnyttja den information som kan fås från modellerna krävs dock
en förståelse för den bakomliggande matematiken. Följaktligen
ägnas en stor del av tiden åt att klargöra grundläggande
matematiska samband och metoder som används inom området
optimeringslära. Den obligatoriska inlämningsuppgift som ingår i
avsnittet baseras på en beskriven fallstudie av ett komplext
beslutsproblem. Genom att formulera och analysera en LP-modell av
det aktuella problemet, skall ett utförligt beslutsunderlag tas
fram och presenteras i form av en välstrukturerad rapport. Viktiga
moment i uppgiften är: formulering av en relevant modell,
optimering av densamma genom att utnyttja en kommersiell
programvara samt tolkning och känslighetsanalys av erhållna
resultat.
I simuleringsavsnittet studeras grundläggande köteori som ett
analytiskt verktyg för att analysera stokastiska system av enklare
struktur. För att hantera mer komplexa system använder vi en
kommersiell programvara för händelsestyrd processimulering
(Extend). De framtagna modellerna används för att analysera och
förbättra produktionsflödet. För att komma fram till en
relevant simuleringsmodell måste olika typer av slumpmässiga
förlopp karakteriseras i form av lämpliga fördelningsfunktioner.
Vidare måste simuleringsmodellens utdata analyseras på ett
statistiskt korrekt sätt. En annan viktig aspekt är hur man
skapar förtroende för modellen genom validering och verifiering.
Den obligatoriska inlämningsuppgiften struktureras kring ett
praktikfall som behandlar analys av ett mindre produktionssystem
med hjälp av simuleringsmodeller. Målsättningen är att ge en
förståelse för styrkor och svagheter med simuleringsmodeller som
analyshjälpmedel. Inlämningsuppgiften redovisas i form av en
välstrukturerad teknisk rapport.
Kopplingen mellan simulerings- och optimeringsavsnitten belyses
genom ett integrationspraktikfall som skall analyseras både med
hjälp en LP-modell och en simuleringsmodell. Poängen är att
lyfta fram styrkorna och svagheterna med respektive angreppssätt
och belysa värdet av att utnyttja dessa integrerat för att
analysera ett typiskt produktionsproblem. Även denna
inlämningsuppgift redovisas i form av en välstrukturerad teknisk
rapport.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Skriftlig tentamen. För erhållande av slutbetyg krävs, förutom godkänd tentamen, att obligatoriska laborationer fullgjorts och inlämningsuppgifter godkänts. Examinationen av inlämningsuppgifterna sker i form av tre separata tekniska rapporter som alla ska vara godkända. Inlämningsuppgifterna skall lösas självständigt i grupper om 2-4 elever.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Delmoment
Kod: 0117. Benämning: Optimering och simulering. 
Antal högskolepoäng: 6. Betygsskala: TH. 
Kod: 0217. Benämning: Praktikfall. 
Antal högskolepoäng: 0. Betygsskala: UG. 
Antagningsuppgifter
Förutsatta förkunskaper: MIO012/MIOA12/MIOA01 Industriell ekonomi AK, FMS012/FMSF45 Matematisk statistik AK (eller motsvarande), FMA420/FMAB20 Linjär algebra (eller motsvarande).
Begränsat antal platser: Nej
Kursen överlappar följande kurser: MIO310
Kurslitteratur

Hillier F. S. and G. J. Lieberman, Introduction to Operations Research, latest edition, McGraw-Hill.  Kursanpassad version.
Laguna M. and J. Marklund, Business Process Modeling, Simulation and Design, Kurskompendium.
Kurskompendium med lösningar till utvalda uppgifter.


Kontaktinfo och övrigt
Kursansvarig: Universitetslektor Fredrik Olsson, fredrik.olsson@iml.lth.se
Hemsida: http://www.pm.lth.se
Övrig information: Kontakta avdelningen produktionsekonomi för mer information.



