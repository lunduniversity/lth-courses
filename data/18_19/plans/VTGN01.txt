

Kursplan för
Fältundersökningsmetodik
Field Investigation Methodology
VTGN01, 7,5 högskolepoäng, A (Avancerad nivå)
Gäller för: Läsåret 2018/19
Beslutad av: Programledning V
Beslutsdatum: 2018-03-27
Allmänna uppgifter
Valfri för: V5-at, W5-ms
Undervisningsspråk: Kursen ges på engelska

Syfte
Bakgrund
Fältundersökningar utgör det kanske mest handfasta momentet inom
vad som vanligtvis benämns förundersökningsprocessen.
Fältundersökningar utgör ett av de viktigaste momenten i
förundersökningsprocessen eftersom den inträffar i projektens
tidigaste skede och gör så att de mest grundläggande misstagen
kan undvikas. Undersökningarna syftar bland annat till att ta reda
på var en anläggning lämpligast placeras, samt vilka
förutsättningar som påverkar utförande, design och funktion
samt anläggningens driftekonomi. Det finns också en omedelbar
koppling mellan innehållet i för- och fältundersökningarna och
de miljökrav som kommer att fastställas vid
tillståndsgivningen.
Förundersökningar i fält har utvecklats starkt från att ha
varit en andrahandsverksamhet av låg rang till att ha blivit en
högteknologisk process av mycket stor betydelse för hela
byggprocessen. Ett stort antal problem i stora anläggningsprojekt
har haft en avgörande betydelse i denna utveckling. Den nu
gällande miljölagstiftningen har också haft väsentlig
betydelse. Emellertid återstår en hel del att göra för att
ytterligare integrera förundersökningarnas olika delar i
byggprocessen, där bland annat ett närmare utbyte med experter
inom design, konstruktion och miljö är eftersträvansvärt.
Kännedom om för- och fältundersökningar är därför av vikt
inte bara för den som skall utföra sådana, utan för alla som
arbetar med anläggningsprojekt.
Kursen syfte
I kursen Fältundersökningsmetodik är avsikten att ge fördjupad
kunskap om förundersökningens betydelse och innehåll med
speciell vikt lagd på fältundersökningar. Geologisk metodik för
rekognosering och kartläggning ingår som ett viktigt moment, och
ingenjörsgeofysik utgör en central del. Vidare ingår borrnings-
och provtagningsteknik inklusive klassificering och
tolkningsmetodik som delmoment. Ett huvudtema är integrerad
användning och tolkning av olika delsteg och metoder i
förundersökningsprocessen. En viktig del av innehållet utgörs
av fältmätningar för ingenjörs- och miljötillämpningar, med
vilket avses undersökning inom tillämpningarna ingenjörsgeologi,
geoteknik, hydrogeologi, grundvattenskydd och förorenad mark.
Genom att väsentliga delar av kursen är upplagd som en verklig
förundersökning ges träning i praktisk utvärderingsmetodik och
redovisningsteknik. Härigenom tränas förmågan att kunna såväl
granska som utarbeta beslutsunderlag för olika behov och
utredningsnivåer i grundvatten-, miljö- och
infrastrukturprojekt.

Mål
Kunskap och förståelse
För godkänd kurs skall studenten

kunna redogöra för hur man på ett modernt sätt insamlar,
tolkar och redovisar geo-data.
kunna definiera och beskriva principer och grundläggande teori
för de geofysiska metoder som ingår i kursen.
kunna redogöra för metodernas möjligheter och begränsningar
i ingenjörs- och miljötillämpningar.


Färdighet och förmåga
För godkänd kurs skall studenten

kunna tillämpa konceptuella underlag med utgångspunkt i de
geologiska förutsättningarna.
kunna utforma ett förundersökningsprogram med utgångspunkt i
geologiska, hydrogeologiska och jord- och bergmekaniska
förutsättningar sammanvägt med de bygg-
och anläggningstekniska samt miljömässiga krav som varje
projekt innehåller.
kunna använda och förstå grundprinciperna för simulerings-
och utvärderingsprogram för geofysiska metoder.
för utvalda geofysiska och andra metoder kunna samla in data
med mätinstrument och tolka dessa.
kunna bedöma samt muntligt och skriftligt presentera en
förundersökning för tänkta målgrupper bestående av tekniker,
beslutsfattare och allmänhet.
visa förmåga att söka och värdera information med relevans
för grundvattenresurshantering, hållbarhet och miljöskydd på
ett självstyrt och självständigt sätt.
kunna välja metoder för att verifiera mätresultat från
indirekta mätmetoder t.ex. geofysiska metoder. Här avses
grundläggande undersökningsborrning, provtagning, in-situ
mätteknik och geofysisk borrhålsmätning.


Värderingsförmåga och förhållningssätt
För godkänd kurs skall studenten

ha insikt om förundersökningsprocessen som sådan och dess
betydelse i bygg-, anläggnings- och miljöundersökningar.
visa prov på att ha antagit ett förhållningssätt som
betonar samverkan mellan representanter för olika yrkesgrupper vid
planering och genomförande av projekt som berör geofysiska
metoders tillämpning inom ingenjörsgeologi, geoteknik,
hydrogeologi, grundvattenskydd och förorenad mark.
visa förmåga att inse behovet av ett multidisciplinärt och
hållbarhetsinriktat förhållningssätt och vikten av samtidig
värdering av geotekniska, geologiska, hydrologiska, hydrauliska,
kemiska, ekologiska, sociala och andra förutsättningar vid
behandling av problemställningar kring mark, grundvatten och
miljö.


Kursinnehåll
Geologisk konceptuell modellering och fältmetodik. Tillämpad
geofysik inklusive teori, praktiskt utförande, modellerings- och
tolkningsteknik, samt möjligheter och begränsningar. Tonvikt på
utvalda geofysiska metoder av särskilt intresse för grundvatten,
miljö- och infrastrukturtillämpningar, t.ex. geoelektriska,
elektromagnetiska och seismiska metoder. Numerisk modellering och
invers numerisk modellering. Borrnings- och provtagningsteknik med
avseende på tillämpbarhet samt principer för klassificering och
tolkning av jord- och bergprover. Integrerad användning och
tolkning av information från olika delsteg och metoder i
förundersökningsprocessen.
Kursmålet uppnås genom en kombination av teoretisk
fördjupning, projektplanering, fältundersökningar,
rapportskrivning och muntlig presentation vid seminarium. Kursen
domineras av en större obligatorisk tillämpningsuppgift som
genomförs i grupper. Fältundersökningsprojektet består av
etablering av förväntningsmodell, design av
undersökningsstrategi, fältundersökning, databearbetning,
inversmodellering, tolkning och analys samt skriftlig och muntlig
redovisning av resultaten. Fältundersökningen innehåller
geologisk rekognoscering samt mätningar med en eller flera
relevanta metoder.
Under arbetet med tolkning och redovisning av
fältundersökningarna finns täta möjligheter till
lärarkonsultation. Skriftlig redovisning och muntlig
redovisning samt diskussion sker vid ett obligatoriskt
slutseminarium.
 

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Tentamen fem timmar. En större obligatorisk projektuppgift med skriftlig och muntlig redovisning. Prestationerna på tentamen och projektuppgifterna vägs lika vid sättande av slutbetyg.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Delmoment
Kod: 0111. Benämning: Tentamen. 
Antal högskolepoäng: 4. Betygsskala: TH.  Prestationsbedömning: För godkänd tentamen krävs totalt minst 50% rätt. Det finns en teoridel som löses utan hjälpmedel och en problemdel där kurslitteraturen är tillåtet hjälpmedel. Det finns inga delkrav på prestation på de olika delarna.  Delmomentet omfattar: Grundläggande teori och tillämpning av kunskaper i fältundersökningsmetodik och tillämpad geofysik. 
Kod: 0211. Benämning: Projektuppgift. 
Antal högskolepoäng: 3,5. Betygsskala: TH.  Prestationsbedömning: För godkända projektuppgifter krävs att de uppfyller ställda minimikrav vad avser såväl utformning och presentation som ämnesinnehåll samt bearbetning, hantering och värdering av geofysisk information, andra data från de i kursen utförda fältundersökningarna och andra källor.  Delmomentet omfattar: Tillämpning av fältundersökningsmetodik och fältundersökningsmetoder, samt analys och syntes av geologiska, geofysiska och andra data från fältundersökningar i ingenjörs- och miljösammanhang. 
Antagningsuppgifter
Förkunskapskrav:
VTGA01 Teknisk geologi eller VTGA05 Teknisk geologi
FKFN35 Miljömätteknik eller FMIN40 Miljösystemanalys: Miljökonsekvensbeskrivning eller VTGF01 Bergmekanik och bergbyggnad eller VTGN10 Grundvattenteknik


Förutsatta förkunskaper: FMAB30 Flerdimensionell analys.
Begränsat antal platser: Nej
Kurslitteratur

Styles, P.: Environmental Geophysics, EAGE publication # 7. EAGE publication, 2012, ISBN: 978-90-73834-33-0. Distribueras av institutionen.
Övningsuppgifter. Kompendier och särtryck.


Kontaktinfo och övrigt
Kursansvarig: Professor Torleif Dahlin, Torleif.Dahlin@tg.lth.se
Kursansvarig: Universitetsadjunkt Peter Jonsson, Peter.Jonsson@tg.lth.se
Hemsida: http://www.tg.lth.se/grundutbildning/kurser
Övrig information: Kursen ingår i V-specialiseringen Anläggningsteknik och är också mycket lämplig inom V- och W-specialiseringarna Vattenresurshantering samt för studenter som är intresserade av fältundersökningar av det som finns under markytan till exempel i samband med bedömning av miljökonsekvenser vid infrastrukturprojekt.



