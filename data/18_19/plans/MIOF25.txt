

Kursplan för
Industriell ekonomi, fortsättningskurs
Managerial Economics, Advanced Course
MIOF25, 6 högskolepoäng, G2 (Grundnivå, fördjupad)
Gäller för: Läsåret 2018/19
Beslutad av: Programledning I
Beslutsdatum: 2018-03-20
Allmänna uppgifter
Huvudområde: Teknik. 
Obligatorisk för: I2
Alternativobligatorisk för: M3
Valfri för: B4, C4, D4, E4-pla, F4, K4, MD4
Undervisningsspråk: Kursen ges på svenska

Syfte
Internt i företag finns styrsystem för planering och
uppföljning av mål på olika nivåer och i olika dimensioner. Det
ekonomiska systemet som är centralt i denna kurs består av
internredovisningssystemet, system för produktkalkylering,
budgetsystemet och system för investeringsstyrning. Den
grundläggande ekonomikursen ger främst en begreppsapparat samt
vissa grundläggande principer för behandling av ekonomiska
problem. Fortsättningskursen skall på denna grund vara en
problemorienterad fördjupning som skall ge fördjupade kunskaper
om det ekonomiska styrsystemet i komplicerade och verklighetsnära
företagssituationer med speciell inriktning på teknikerns
arbetsområde.

Mål
Kunskap och förståelse
För godkänd kurs skall studenten

kunna beskriva, problematisera och tolka företagets ekonomiska
styrsystem som består av internredovisningssystemet, system för
produktkalkylering, budgetsystemet och system för
investeringsstyrning för att analysera företagsekonomiska
beslutsproblem.

För internredovisningsavsnittet innebär detta:
 

att beskriva och förklara olika principer för uppbyggnaden av
en internredovisningsmodell i ett affärssystem
att beskriva hur interna transaktioner dokumenteras i ett
affärssystem
att beräkna och analysera differenser för företagets
kostnader
att analysera och tolka resultat och utfall i den interna
redovisningen och ge konkreta förslag på tänkbara
verksamhetsmässiga orsaker

För produktkalkyleringsavsnittet innebär detta:
 

att förstå de problem och krav som gäller vid
kostnadsfördelning i olika industriella sammanhang genom att
studera konkreta och verkliga företagsproblem.
att problematisera och analysera alternativa kalkylmodeller och
deras resultat samt förstå dess påverkan på företagens
affärsmässiga beslut.

För budgeteringsavsnittet innebär detta:
 

att beskriva och förklara syftet med budgetarbetet i ett
företag.
att beskriva olika budgeteringsprocesser och modeller i olika
företagsmiljöer.
att beräkna helårsbudget med likviditetsbudget,
resultatbudget och balansbudget för det lilla företaget.
att beräkna del-, månads- och helårsbudget
(likviditetsbudget, resultatbudget och balansbudget) för det stora
företaget.

För investeringsavsnittet innebär detta:
 

att problematisera och beräkna statiska och dynamiska
investeringsproblem med hänsyn till skatt, finansiering samt
osäkerhet och risk.


Färdighet och förmåga
För godkänd kurs skall studenten
För internredovisningsavsnittet innebär detta:
 

att bedöma och tillämpa de olika principerna för uppbyggnad
av internredovisningsmodell i ett affärssystem
att bokföra interna transaktioner i ett affärssystem
att utvärdera produktkalkylens utfall
att välja förbättringsåtgärd baserad på ekonomisk
information

För produktkalkyleringsavsnittet innebär detta:
 

att tillämpa och utvärdera alternativa kalkylmodeller och
deras resultat samt värdera dess påverkan på företagens
affärsmässiga beslut.

För budgeteringsavsnittet innebär detta:
 

att designa olika budgeteringsprocesser och modeller i olika
företagsmiljöer.
att kunna upprätta helårsbudget med likviditetsbudget,
resultatbudget och balansbudget för det lilla företaget.
att kunna upprätta del-, månads- och helårsbudget
(likviditetsbudget, resultatbudget och balansbudget) för det stora
företaget.

För investeringsavsnittet innebär detta:
 

att välja, använda och utvärdera investeringskalkyler med
hänsyn till skatt, finansiering, prisförändring samt osäkerhet
och risk.

Teknologen ska muntligen och skriftligen analysera och
utvärdera olika företagsproblem och argumentera för sina
lösningsförslag. Den tänkta målgruppen är företagets
ledning.

Kursinnehåll
Ett företag kan ha flera övergripande mål. Vissa är
kvantitativt mätbara, såsom lönsamhets- och soliditetsmål. Då
använder vi företagets externa rapporter (resultat- och
balansräkning ) för att mäta om företaget uppnått de
överordnade ekonomiska målen och eventuella avvikelser kan
analyseras. Andra mål är mer kvalitativa och svårare att mäta
på ett entydigt sätt. Internt i företaget finns styrsystem för
planering och uppföljning av mål på olika nivåer och i olika
dimensioner. Det ekonomiska styrsystemet, som är centralt i denna
kurs, består av redovisningssystemet, system för
produktkalkylering, budgetsystemet och system för
investeringsstyrning.
Inledningsvis återknyter vi till grundkursen. De grundläggande
begreppen är naturligtvis centrala. I inledningen repeterar vi
såväl begreppen som basplanens struktur, genom uppgifter i
redovisning och bokslut.
Vi går sedan djupare på internredovisningen.
Internredovisningen (driftsredovisningen) och affärsredovisningen
är normalt integrerade i företagets redovisningssystem. Kalkyler
och budgetar kräver data som i stor utsträckning grundas på
tidigare utfall. En väl utvecklad redovisning för registrering av
ekonomiska data om faktiskt inträffade händelser är därför
viktig. Dessutom behövs redovisning för uppföljning och kontroll
av det i budgeteringen och kalkyleringen planerade handlandet.
Vilka beslut som fattas är beroende av hur kostnader hanteras
såväl ur ett strategiskt perspektiv som i
produktkalkyler. Kalkyler skapar en bild av de ekonomiska
konsekvenserna vid olika beslut. Samtidigt innebär kalkylering
fördelningar som är mer eller mindre problematiska. Kursens mål
är att öka insikten om denna problematik. I fokus står
kostnadsbegrepp, kostnadsstyrning, kostnadsdrivare och
kostnadsstrukturen i företaget. Detta behandlas i två
praktikfall.
Budgeten är ett prognos- och planeringsinstrument i
den ekonomiska styrningen. Planeringen av resurs- och
prestationsflödena för det närmaste året görs i en budget.
Budgeteringens data överförs till samma struktur som
redovisningen och blir till "prognoserade volymer" på kontona
eller kontogrupper. De samlade ekonomiska konsekvenserna utrycks i
form av budgetar för likviditet, resultat och ställning
(balansbudget). I kursen behandlas inte bara tekniken utan även
budgetprocessen och förfarandet i samband med budgetering.
Grundat på företagets strategi, mål och prognoser över
efterfrågan måste företaget överväga olika förändringar i
resursstrukturen. Avsnittet investeringsbedömning
behandlar investeringarnas roll i företaget och användning av
ekonomiska analyser för olika typer av investeringar. De
traditionella kalkylmetoderna tillämpas på mera komplexa problem
med bl.a. analys av de förändringar som investeringen ger upphov
till med hänsyn till skatt, prisförändringar, osäkerhet och
risk. Hantering av investeringar i industriföretag och det
praktiska kalkylarbetet tas också upp.
För att målen skall uppnås i en marknadskopplad organisation
krävs att företaget kan hantera bytesprocesser och de relationer
som ger upphov till ekonomiska transaktioner på olika marknader.
Ett företagsfall kommer att belysa detta samt integrera kursens
olika moment och skapa en helhetssyn på företagandet.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Tentamen är skriftlig och omfattar 80 poäng. För godkänd tentamen krävs 40 p. För erhållande av slutbetyg krävs, förutom godkänd tentamen, att obligatoriska moment fullgjorts och godkänts.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Delmoment
Kod: 0117. Benämning: Tentamen. 
Antal högskolepoäng: 6. Betygsskala: TH. 
Kod: 0217. Benämning: Praktikfall 1. 
Antal högskolepoäng: 0. Betygsskala: UG.  Prestationsbedömning: Skriftlig inlämningsuppgift och aktivt deltagande i seminarium.  Övrig information: G på två av tre Praktikfall krävs för G i kursen.
Kod: 0317. Benämning: Praktikfall 2. 
Antal högskolepoäng: 0. Betygsskala: UG.  Prestationsbedömning: Skriftlig inlämningsuppgift och aktivt deltagande i seminarium.  Övrig information: G på två av tre Praktikfall krävs för G i kursen.
Kod: 0417. Benämning: Datalab. 
Antal högskolepoäng: 0. Betygsskala: UG.  Prestationsbedömning: Förberedande inlämningsuppgift(er), deltagande i laboration och slutrapport. 
Antagningsuppgifter
Förkunskapskrav:
MIO012 Industriell ekonomi, allmän kurs eller MIOA01 Industriell ekonomi, allmän kurs eller MIOA12 Industriell ekonomi, allmän kurs


Begränsat antal platser: Nej
Kursen överlappar följande kurser: MIO040, MIO201
Kurslitteratur

Kompendium Industriell ekonomi FK.
Persson, I & Nilsson, S Å: Investeringsbedömning. Liber, 2001,.
Prenkert, T: Redovisning för intern styrning, senaste version .


Kontaktinfo och övrigt
Kursansvarig: Peter Berling, Peter.Berling@iml.lth.se
Studierektor: Ingela Elofsson, Ingela.Elofsson@iml.lth.se
Hemsida: http://www.pm.lth.se



