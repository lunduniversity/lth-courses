

Kursplan för
Tillämpad FEM - projektkurs
Applied FEM - Project
MMTN35, 7,5 högskolepoäng, A (Avancerad nivå)
Gäller för: Läsåret 2018/19
Beslutad av: Programledning M
Beslutsdatum: 2018-03-27
Allmänna uppgifter
Valfri för: M4, MD4
Undervisningsspråk: Kursen ges på svenska

Syfte
FEM (Finita Element Metoden) är ett allmänt
ingenjörshjälpmedel som bl.a. används vid utveckling av
produkter och tillverkningsprocesser. Kursen syftar till att ge
studenterna kunskap och förmåga att arbeta med kommersiell
FEM-programvara på tillämpade problem, vilket innefattar
formulering av indata och tolkning av beräkningsresultat.

Mål
Kunskap och förståelse
För godkänd kurs skall studenten

utifrån ett problem, kunna skapa en geometrimodell för
FE-analys.
kunna formulera erforderliga materialegenskaper för en
FEM-modell.
kunna ansätta laster och randvillkor på en geometrimodell
för FE-analys.
i grupp kunna analysera en verklig problemställning för att
ta fram erforderligt underlag för FEM-modellering och
FE-analys.
i grupp kunna göra en rimlighetsbedömning av de erhållna
beräkningsresultaten från en FE-analys.
i grupp kunna dokumentera och beskriva en genomförd FE-analys
i en teknisk rapport.
i grupp kunna ge en muntlig presentation av en genomförd
FE-analys inför en tekniskt kunnig publik.


Färdighet och förmåga
För godkänd kurs skall studenten

självständigt kunna arbeta med kommersiell programvara för
att utföra FE-analyser.


Kursinnehåll
Kursen är fokuserad på praktisk användning av finita element metoden (FEM) och behandlar
endast elementär FEM-teori, där dock centrala begrepp och
funktioner behandlas och förklaras. FE-analyserna genomförs med
kommersiell programvara. Olika problemtyper såsom statiska
linjära och olinjära mekaniska, termiska, dynamiska
(frekvens/egensvängning) samt magnetiska flödesproblem behandlas
i den praktiska delen av kursen. De olika problemtyperna
struktureras avseende geometri, material, laster och randvillkor
för att kunna representeras i en FEM-modell. Tillvägagångssätt
vid samt kvalitetsaspekter på FEM-beräkningar diskuteras och
resultatsverifikation görs vid vissa analyser. Ett större projekt
som behandlar något av avdelningens forskningsområden genomförs
och redovisas under andra halvan av kursen. Detta större projekt
ger dessutom möjlighet till övning i discipliner som att tränga
in i ett nytt kunskapsområde samt skriftlig och muntlig
framställan.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Löpande examination under kursens gång av obligatoriska moment bestående av inlämningsuppgifter, redovisningsuppgifter, gästföreläsningar och ett modellerings- och analysprov som utförs självständigt. Om modellerings- och analysprovet ej godkänns kommer ytterligare provtillfällen att ges under kursens gång. I kursen ingår ett obligatoriskt projektarbete som poängbedöms avseende utfört analysarbete och redovisning i både skriftlig och muntlig form. För ytterligare högre betyg ges även möjlighet att skriva en frivillig hemtentamen.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förutsatta förkunskaper: FMAA05/FMAA01 Endimensionell analys, FMA420/FMAB20 Linjär algebra, FMA430/FMAB30 Flerdimensionell analys och FHL013/FHLF15 Hållfasthetslära, allmän kurs.
Begränsat antal platser: Nej
Kursen kan ställas in: Om färre än 8 anmälda.
Kurslitteratur

Av institutionen sammanställt kursmaterial i form av inlämningsuppgifter och projektunderlag.


Kontaktinfo och övrigt
Kursansvarig: Universitetsadjunkt Hans Walter, hans.walter@iprod.lth.se
Hemsida: http://www.iprod.lth.se



