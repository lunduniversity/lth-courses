

Kursplan för
Energieffektiv kontorsbyggnad - integrering av dagsljus och ventilation
Energy-efficient Office Building - Integrating Daylight and Ventilation 
AEBN15, 15 högskolepoäng, A (Avancerad nivå)
Gäller för: Läsåret 2018/19
Beslutad av: Programledning V
Beslutsdatum: 2018-03-27
Allmänna uppgifter
Huvudområde: Energi- och miljöeffektiva byggnader. 
Obligatorisk för: MEMB1
Undervisningsspråk: Kursen ges på engelska

Syfte
Denna kurs syftar till att undersöka innovativ
dagsljusanvändning och ventilationskoncept och konkret tillämpa
och prova integrationen av dessa principer i projekt med
fallstudier. Kursen kommer även att utforska dagsljus- och
ventilationstekniska systems möjligheter och begränsningar som
ett styrmedel för utveckling av tekniska och arkitektoniska
lösningar. Studenterna kommer att studera potentialen i reducering
av energibehov och CO2-utsläpp i ett fallstudieprojekt och få
praktiska kunskaper i användandet av professionella
beräkningsverktyg (dator, hand- och överslagsmässiga
beräkningar) för dagsljus och ventilationsberäkningar (erhållna
i de teoretiska kurserna). Slutligen kommer de att få omfattande
kunskap kring energibalanser med ett holistiskt angreppssätt som
inkluderar inneklimat, luftkvalitet, dagsljus, belysning, termisk
komfort, värme-, kyl-, ventilationssystem tillsammans med
hållbarhet, byggnadsteknik, byggnadsfysik och installationsteknik
med fokus på kontorsbyggnader.

Mål
Kunskap och förståelse
För godkänd kurs skall studenten

kunna beskriva och diskutera lågenergikoncept för
kontorsbyggnader, dess principer och huvudsakliga tekniska
lösningar;
demonstrera förmåga att diskutera dagsljus och
ventilationsaspekter i relation till byggnadens utformning, form,
placering, materialegenskaper, systemval, detaljeringsgrad
etc;
visa förmåga att kritiskt diskutera kvaliteter och egenskaper
hos ett energieffektivt kontorsbyggnadsprojekt genom att använda
rätt terminologi;
kunna kritiskt diskutera möjligheter och begränsningar vid
reducering av energibehovet vid utformning och projektering av
kontorsbyggnader;
kunna förklara hur fuktlaster i kombination med kylning
påverkar fuktförhållandena i en byggnad;
kunna ange och kritiskt diskutera lyckade kontorsbyggnader med
lågt energibehov som uppförts eller renoverats i Europa och
övriga världen.


Färdighet och förmåga
För godkänd kurs skall studenten

kunna studera, analysera och utveckla ett lågenergikoncept
för kontorsbyggnader anpassat för ett kallt klimat;
visa förmåga att använda verktyg, energisimuleringar och
handberäkningar för att analysera effekterna av dagsljus och
ventilation på egna förslag och på projekteringsbaserade
förslag till utformningar;
visa förmåga att kvantifiera värmelaster, fuktlaster och
kylbehov i ett kontorshus;
kunna utforma byggnader och byggnadskomponenter genom att
tillämpa existerande datorprogram för beräkning av energibalans,
temperaturfördelning, effektbehov, luftflödesbehov, dagsljus,
solskydd och fuktförhållanden;
kunna utforma och dimensionera ett energieffektivt
installationssystem som skapar en god inneluftkvalitet och termisk
komfort;
kunna tillämpa passiva strategier för inneklimatkontroll för
både termiska och fuktmässiga aspekter;
kunna kommunicera ett lågenergikoncept för kontorsbyggnader
både skriftligt och muntligt med användande av rätt
terminologi.


Värderingsförmåga och förhållningssätt
För godkänd kurs skall studenten

kunna välja en lämplig, adekvat integrerad lösning som
innebär mycket låg energianvändning, bra termisk komfort, bra
inneluftkvalitet och visuell komfort i ett kontorsprojekt placerat
i ett kallt klimat;
visa förmåga att presentera och motivera de valda
lösningarna med användande av rätt terminologi och begrepp och
med faktabaserade argument;
kunna kritiskt analysera projekteringslösningar för
energieffektiva byggnader i termer av luftkvalitet, termiska, ljus-
samt fuktrelaterade frågeställningar;
kunna diskutera aktuella tekniska och forskningsmässiga
trender och utmaningar relaterade till kontorsbyggnader med lågt
energibehov i kalla klimat;
kunna formulera relevanta tekniska utmaningar i samband med
lågenergikoncept för kontorsbyggnader och framtida utveckling i
kalla klimat.


Kursinnehåll
Medan det inom bostadssektorn har skett en minskning av
energianvändningen under de senaste decennierna fortsätter
energianvändningen i kontorsbyggnader att stiga i de flesta
industrialiserade länder på grund av en ökad användning av
eldriven kontorsutrustning (datorer, kopiatorer etc.) och även på
grund av en internationell arkitektonisk trend med stora
glasfasader. I Sverige har uppvärmningsbehovet i kontorsbyggnader
minskat kontinuerligt på grund av hårdare byggregler. Denna
ökade isolering av klimatskalet har emellertid skett parallellt
med ökade elbehov för den tekniska driften och
kontorsutrustningen. Lågenergidesign innebär dock inte bara att
tillämpa en eller flera tekniker var för sig. Det är snarare en
integrerad process som innefattar att beakta helheten och hela
byggnadens utformning och kräver samstämmiga åtgärder från
alla i projektet genom hela projekteringsfasen. Denna helhetsansats
är värd sin tid och ansträngning, eftersom den kan spara 30%
eller mer av energikostnaderna över tid jämfört med
konventionell byggnadsdesign.
 
Kursen är en praktisk kurs som fokuserar på utformning av
kontorsbyggnader, där fördjupade studier av principer och
strategier för dagsljusutnyttjande och olika ventilationskoncept
kommer att genomföras tillsammans med redan utlärda begrepp inom
termisk utformning (värme, fukt och solskydd). Projektet kommer
att fokusera på utformning av en ny kontorsbyggnad. Denna
praktiska kurs kommer att stödjas av de två teoretiska kurserna
"AEBF15: Dagsljus och belysning i byggnader" och "ABKF10:
Ventilation och luftkvalitet i byggnader". De teoretiska kurserna
kommer att utgöra en vetenskaplig och teknisk bas som tillsammans
med verktyg (datorprogram, handberäkningar) kommer att användas
för att bedöma utformningsförslagen som tas fram i denna kurs.
Föreläsningar kring verktyg och metoder eller andra områden som
bedöms nödvändiga under processen kan emellertid infogas.
 
Studenterna ska i grupper utforma en kontorsbyggnad och beakta
energieffektivitet, hållbarhet, inneklimat och luftkvalitet.
Innehållet kommer att inkludera kvalitativa och kvantitativa
metoder för att uppnå hållbara resultat. Kunskap från tidigare
kurser kommer att tillämpas tillsammans med kompletterande
föreläsningar inom relevanta områden. En omfattande rapport ska
lämnas in i slutet av kursen. Resultaten ska presenteras muntligt
och bli kritiskt granskade av andra studenter.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Aktivt deltagande och närvaro vid föreläsningar, övningar, grupparbeten och presentationer m.m. är obligatoriskt. Slutbetyg baseras till 70% på en skriftlig rapport och till 20% på muntlig redovisning och till 10% på opposition på annans arbete.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förkunskapskrav:
Inlämnade övningsuppgifter i kurserna AEBF15 Dagsljus och belysning i byggnader samt ABKF10 Ventilation och luftkvalitet i byggnader


Begränsat antal platser: Nej
Kurslitteratur

Till kursen finns tillgång till ett elektroniskt kursbibliotek via kurshemsidan.


Kontaktinfo och övrigt
Kursansvarig: Marie-Claude Dubois, marie-claude.dubois@ebd.lth.se
Kursansvarig: Saqib Javed, saqib.javed@hvac.lth.se
Hemsida: http:// www.ebd.lth.se/master



