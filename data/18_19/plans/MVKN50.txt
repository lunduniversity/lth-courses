

Kursplan för
Introduktion till förbränningsmotorer
Introduction to Combustion Engines
MVKN50, 7,5 högskolepoäng, A (Avancerad nivå)
Gäller för: Läsåret 2018/19
Beslutad av: Programledning M
Beslutsdatum: 2018-03-27
Allmänna uppgifter
Valfri för: M4-en, M4-tt, W4
Undervisningsspråk: Kursen ges på begäran på engelska

Syfte
Kursens syfte är att ge en grundläggande förståelse för de
processer som sker i motorn och varför den är uppbyggd som den
är.


Mål
Kunskap och förståelse
För godkänd kurs skall studenten
beskriva och förklara huvudkomponenternas funktion i en modern
förbränningsmotor samt hur dessa utvecklats i ett historiskt
perspektiv på översiktlig nivå

skriftligt redogöra för förbränningsförloppen i Otto-
respektive Dieselmotorer samt hur olika drifts- och
designparametrar påverkar dessa förlopp på detaljerad
konceptuell nivå
behärska stökiometrisk analys av förbränning av godtyckligt
kolvätebränsle med luft


Färdighet och förmåga
För godkänd kurs skall studenten
använda jämförelsefaktorer för att analysera
förbränningsmotorer, välja motortyp samt dimensionera motorer
(avseende slagvolym, antal cylindrar, cylinderborrning, varvtal)
för en given enkel applikation

beräkna blandningsförhållande mellan bränsle och luft
utgående från uppmätt avgassammansättning samt luftbehov för
fullständig förbränning för givet kolvätebränsle
använda ideala termodynamiska cykler för att bestämma
verkningsgrad och mekaniskt arbete för förbränningsmotorer samt
relatera resultaten till verkliga cykler
i grupp, med handledning kunna demontera/montera samt utföra
mätningar på en modern bilmotor


Värderingsförmåga och förhållningssätt
För godkänd kurs skall studenten

aktivt deltaga i diskussioner kring inom ämnet relevanta
problem
i skrift kunna presentera analys av utförda
motormätningar


Kursinnehåll
Kursen behandlar främst förbränningsmotorer med inre
förbränning. Först ges en övergripande beskrivning av de
vanligaste typerna av förbränningsmotorer. Våra vanligaste
motorer; ottomotorn och dieselmotorn beskrivs och skillnaden mellan
tvåtaktsmotorer och fyrtaktsmotorer gås igenom. Mycket kort
nämns också två alternativ, Wankel- och Stirlingmotorer. Olika
definitioner på parametrar som används för att karakterisera en
motor som t.ex. medeltryck och kolvmedelhastighet gås igenom.
Kopplingen mellan motorns egenskaper och de krav som ett fordon
ställer på motorn beskrivs. Att alla bilar har för stora motorer
förklaras här. Kursen innehåller även en genomgång av den
generella förbränningen av ett godtyckligt bränsle. Vi lär oss
att bestämma luftbehov för fullständig förbränning och något
om avgasanalys. Därefter behandlas de ideala termodynamiska
cyklerna med förbränning vid konstant tryck eller konstant volym.
Kursen behandlar ottomotorns förbränningsförlopp och eftersom
den är mycket beroende på strömningen i cylindern beskrivs denna
också. Ottomotorns utsläpp, emissioner, behandlas. Dieselmotorns
förbränning och emissioner avhandlas. Motorers mekaniska system
såväl som gasväxling och överladdning gås igenom.
Kursen innehåller förutom föreläsningar och övningar två
laborationer. I den första demonteras och monteras en bensinmotor
och i den andra körs en dieselmotor i en bromsbänk och
emissionerna mäts upp. Normalt ges också en gästföreläsning av
en industrirepresentant.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Skriftlig tentamen med skalan underkänt, 3, 4, 5 normalt motsvarande 40, 60 och 80 % av maximal poäng. För att äga rätt att delta i tentamina skall samtliga obligatoriska laborationer ha redovisats och godkänts skriftligt.

Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Begränsat antal platser: Nej
Kursen överlappar följande kurser: MVK093
Kurslitteratur

Andersson, Johansson, Tunér och Tunestål: Combustion Engines. Ny bok som första året ges i form av kompendier.


Kontaktinfo och övrigt
Kursansvarig: Marcus Lundgren, marcus.lundgren@energy.lth.se
Hemsida: http://www.energy.lth.se



