

Kursplan för
Det sociala medvetandet och design
Philosophy of Mind and Design
EXTF76, 5 högskolepoäng, G2 (Grundnivå, fördjupad)
Gäller för: Läsåret 2018/19
Beslutad av: Programledning C/D
Beslutsdatum: 2018-04-03
Allmänna uppgifter
Obligatorisk för: MID1
Undervisningsspråk: Kursen ges på engelska

Syfte
Att förstå social interaktion är viktigt för alla former av
design eftersom olika typer av artefakter ofta används i sociala
sammanhang eller för sociala syften. Ett syfte med kursen är att
ge den blivande designern den grundläggande kunskap om
användarperspektiv på design och social interaktion som är
nödvändig för deras yrkesutövning. Ett andra syfte är att ge
en fördjupning av förståelsen av människan som social varelse
med begränsade kognitiva förmågor som bestämmer vår upplevelse
av varandra och olika typer av föremål. Ett tredje syfte är att
studenterna ska utveckla sin förmåga att analysera artefakter som
delar av en social kontext som både påverkar och påverkas av
dynamiken i detta sammanhang.

Mål
Kunskap och förståelse
För godkänd kurs skall studenten
• visa en kvalificerad kännedom om dynamiken i social
interaktion och hur den utvecklas över tiden samt hur artefakter
och deras design påverkar dessa processer
• visa förståelse för vilka kognitiva och emotionella
processer som ligger till grund för olika typer av beslut och hur
de påverkas av egenskaperna hos olika objekt
• kunna redogöra för olika faktorer som påverkar
upplevelsen och värderingen av olika alternativ
• visa en orientering om olika teorier om det sociala
medvetandet
• visa en fördjupad insikt i aktuell forskning inom
området

Färdighet och förmåga
För godkänd kurs skall studenten
• kunna ta hänsyn till en komplex social kontext i analysen
av interaktion
• kunna diskutera och jämföra olika artefakter med avseende
på deras roll i att påverka eller stödja olika kognitiva
processer
• ha en beredskap att hantera den komplexitet som ofta finns
kring människan som informations- och kunskapsvarelse

Värderingsförmåga och förhållningssätt
För godkänd kurs skall studenten
• förstå värdet i att analysera design i relation till ett
socialt sammanhang
• ha insikt om de olika teoriernas begränsingar i att
förklara det sociala medvetandet
• kunna resonera kring etiska aspekter av design och dess
påverkan på människan
• kunna identifiera sitt behov av ytterligare kunskap om
sociala kognition i specifika situationer

Kursinnehåll
Vi kommer att behandla socialt samspel från olika perspektiv, t
ex barns utveckling, konsumentforskning och interaktion med hjälp
av teknisk utrustning. Kursen tar upp flera komponenter som är
centrala både för social interaktion och design och som sätter
användarna i fokus:
1. Emotioner: Att kunna tolka andras emotioner är nödvändigt
vid alla former av interaktion; de ger en kontext och hjälper oss
att i samspelet mellan individer. Olika typer av föremål kan
stödja interaktionen t ex när individer är långt ifrån
varandra. Olika former av artefakter har olika möjligheter att
förmedla emotionella reaktioner eller värderingar.
2. Uppmärksamhet: Gemensam uppmärksamhet stödjer
interaktionsmöjlighetena på ett starkt sätt genom att den låter
flera personer fokusera på samma sak eller händelse; den kan
använda föremål för att hjälpa individer att dela
uppmärksamheten på rätt sätt. T ex kan föremål stödja
samarbete mellan individer som är på samma plats genom genom att
bidra till en visualisering av information eller genom att utgöra
en kontext för interaktionen mellan människor.
3. Avsikter: Att tolka andras avsikter och att förstå dem är
en viktig faktor när gemensamma beslut ska fattas eller när man
skall hjälpa någon annan att fatta beslut. Att förstå de olika
deltagarnas avsikter ät också nödvändigt för att samordna
aktiviteter.
4. Förväntningar: Sista steget i det sociala samspelet är att
förstå att en annan individ kan förstå världen på ett
annorlunda sätt. Framgångsrik social interaktion bygger på att
dessa skillnader mellan människor får påverka interaktionen.
Förutom att vara grundläggande i vår förståelse av social
interaktion är förväntningar ett begrepp som är viktigt i all
form av interaktion.
Kursen kommer också att ta upp etiska aspekter av design som
är relevanta för social interaktion.

Kursens examination
Betygsskala: UG - (U,G) - (Underkänd, Godkänd)
Prestationsbedömning: Gruppuppgifter, muntliga och skriftliga presentationer och skriven individuell examination. För godkänt betyg måste alla delar vara godkända.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Begränsat antal platser: Nej
Kursen överlappar följande kurser: EXTF75
Kurslitteratur

Litteraturkompendium.


Kontaktinfo och övrigt
Kursansvarig: Docent Petter Johansson, petter.johansson@lucs.lu.se
Hemsida: http://www.lucs.lu.se/



