

Kursplan för
Bergmekanik och bergbyggnad
Rock Mechanics and Construction
VTGF01, 7,5 högskolepoäng, G2 (Grundnivå, fördjupad)
Gäller för: Läsåret 2018/19
Beslutad av: Programledning V
Beslutsdatum: 2018-03-27
Allmänna uppgifter
Huvudområde: Teknik. 
Alternativobligatorisk för: V3
Undervisningsspråk: Kursen ges på svenska

Syfte
Kursen skall ge kunskaper om berg och färdigheter i
bergbyggande som stöd för att tekniskt hantera infrastruktur-
och byggprojekt samt beakta samhällets övergripande mål för
utveckling av ett hållbart samhälle. Kursen är viktig för
alla V-ingenjörer och särskilt lämplig för de
avslutande specialiseringarna mot anläggningsteknik och
vattenresurshantering inom väg- och vattenbyggnadsprogrammet.

Mål
Kunskap och förståelse
För godkänd kurs skall studenten

kunna definiera och förklara grunderna inom bergs uppbyggnad
och strukturella egenskaper samt hur bergmassans diskontinuiteter
påverkar placering, orientering och design av exempelvis
tunnlar, bergrum och broar.
kunna grunderna för ingenjörsmässig bergklassificiering,
bergmekanik, tunneldrivningsteknik och bergbyggnadsteknik.


Färdighet och förmåga
För godkänd kurs skall studenten

kunna tolka en geologisk karta och upprätta en geologisk
sektion med lagerföljder samt dessutom kunna använda en
ingenjörsgeologisk förväntningsmodell i tre dimensioner med
hänsyn till bygg- och anläggningstekniska faktorer.
visa en förmåga att översiktligt kunna värdera
ingenjörsgeologiskt inriktad förundersökningsmetodik, särskilt
avseende borrning, provtagning och geofysiska mätmetoder.
kunna utforma ett översiktligt bergbyggnadstekniskt
förstärknings- och drivningsförslag med utgångspunkt i
bergmassans hållfasthetsegenskaper och baserade på en
ingenjörsgeologisk bergprognos.
kunna bedöma samt muntligt och skriftligt presentera och
diskutera ingenjörsgeologiskt, bergmekaniskt och
bergbyggnadstekniskt relaterat arkiv- och utredningsmaterial inför
tekniker, politiker och allmänhet.


Värderingsförmåga och förhållningssätt
För godkänd kurs skall studenten

visa tecken på att förstå behovet av förslagsalternativ och
konsekvensanalys med hänsyn till uppställda miljökrav vid
bergbyggnadstekniska problemställningar.


Kursinnehåll
Ämnesinnehållet fokuseras på följande delar:

Bergkunskap. Grundläggande berggrundsgeologi med
tonvikt på bergmassans uppbyggnad och karakteristik, i synnerhet
bergmassans strukturella uppbyggnad och diskontinuiteters betydelse
vid bergbyggande. De geologiska avsnitten omfattar såväl urberg
som sedimentärt berg med referens till utlandsmiljöer. De
speciella geologiska egenskaper och processer som är knutna till
vittring, leromvandling, sprickighet och hårdhet berörs.
Ingenjörsgeologisk bergprognos.
Bergmekanik. Grundläggande hållfasthetsstyrande
bergarts- och bergmasseegenskaper. Last, spänning och deformation
i berg, bergmassans responskurva (koppling till jordmekanik inom
kursen Geoteknik). Inverkan av diskontinuiteter och anisotropi på
bergmassans hållfasthet och byggbarhet.
Bergbyggnad. Teknik för berggrundläggning och
förankring av dammar, broar, slänter m m samt byggande av
bergrum och tunnlar. Bergförstärkningsmetoder.
Förstärkningsförslag och drivningsförslag baserade på
ingenjörsgeologisk prognos, Q-bedömning och bergmassans mekaniska
egenskaper.
Grundvattenförhållandenas inverkan på bergmassans
egenskaper, särskilt hållfasthet, stabilitet, bergbyggnadsteknik
och miljöfrågor.
Upprättande av geologisk förväntningsmodell. Geologisk
rekognoscering/fältbesiktning.
En introduktion till några vanliga geofysiska
mätmetoder och fältundersökningar.
Teknik för borrning och provtagning i berg.
Borrhålstester inklusive borrhålsgeofysik.
Miljökrav på stora anläggningsprojekt. Inverkan av
tunneldrivningsmetod och bergbyggnadsteknik på
omgivningspåverkan. Miljölagstiftning. Upprättande av MKB
(Miljökonsekvensbeskrivning). Relation till andra
konsekvensbeskrivningar.

Minst två heldagar med fältövningar och studiebesök i
stenbrott och på bergbyggnadsplatser. En bergbyggnadsteknisk
syntesuppgift löper genom kursen och studenterna har ansvar för
en deluppgift i grupper om cirka tre-fyra personer. Varje grupp
erbjuds minst tre timmars gruppvis handledning utöver handledning
i samband med övningar. Uppgiften redovisas skriftligt och
muntligt vid kursens slutseminarium och varje grupp erbjuds
detaljerad skriftlig och muntlig återkoppling från lärarna.
Varje grupp ska genomföra en skriftlig kamratgranskning av
en rapport avseende en annan deluppgift samt en förberedd muntlig
opposition på en tredje grupp med en tredje deluppgift.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Skriftlig tentamen. Skriftlig och muntlig redovisning av bergbyggnadstekniska uppgifter. Dessutom krävs närvaro vid obligatoriska studiebesök, fältövningar och seminarier. Slutbetyget sätts som ett viktat medelvärde (tentamen 80% och redovisning av bergbyggnadstekniska uppgifter 20%) och avrundas nedåt till närmaste heltal. För godkänd tentamen krävs minst 50% av totalpoängen.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Delmoment
Kod: 0117. Benämning: Tentamen. 
Antal högskolepoäng: 5. Betygsskala: TH.  Prestationsbedömning: Bedömning av svar på skriftlig tentamen. 
Kod: 0217. Benämning: Redovisning av inlämningsuppg, fältövningar och laborationer. 
Antal högskolepoäng: 2,5. Betygsskala: UG.  Prestationsbedömning: Bedömning av skriftlig rapport och muntlig presentation eller opposition kring inlämningsuppgifter. Aktivt deltagande i obligatoriska fältövningar och laborationer. 
Antagningsuppgifter
Förkunskapskrav:
VTGA01 Teknisk geologi


Förutsatta förkunskaper: VSMA05 Byggnadsmekanik OCH
VBKF15 Konstruktionsteknik OCH
VVRA05 Vatten OCH
FMIF50 Miljövetenskap med miljökemisk profil OCH
VGTF05 Geoteknik.
Begränsat antal platser: Nej
Kurslitteratur

Svensson, C.: Större makrostrukturer i berggrunden. Kompendium säljes av teknisk geologi, 2001. Endast tillgängligt på svenska.
Svensson, C.: Kompendium i Teknisk geologi AK. KFS, 2012. Endast tillgängligt på svenska.
Lindblom, U.: Bergbyggnad. Liber, 2010, ISBN: 978-91-47-09409-7.


Kontaktinfo och övrigt
Kursansvarig: Universitetsadjunkt Peter Jonsson, Peter.Jonsson@tg.lth.se
Hemsida: http://www.tg.lth.se/grundutbildning/kurser
Övrig information: Fältövningar, exkursioner och studiebesök redovisas som laborationstimmar i timplanen.



