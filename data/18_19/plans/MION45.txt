

Kursplan för
Produktionsstrategi
Operations Strategy
MION45, 7,5 högskolepoäng, A (Avancerad nivå)
Gäller för: Läsåret 2018/19
Beslutad av: Programledning I
Beslutsdatum: 2018-03-20
Allmänna uppgifter
Alternativobligatorisk för: MLOG1
Valfri för: E4-pla, I4, I4-lf, M4-lp
Undervisningsspråk: Kursen ges på engelska

Syfte
Syftet med den avslutande kursen Produktionsledning är att
komplettera och integrera de tidigare kurserna Industriell ekonomi,
Företagsorganisation samt Material- och produktionsstyrning, som
tillsammans avsåg att ge en bred kunskapsbas om problem, tekniker
och metoder med tillämpningar.
Produktionsledningskursen är inriktad mot studiet av
producerande system ur produktionsekonomisk synvinkel med särskild
tyngdpunkt på produktionssystemets och infrastrukturens
strategiska roll. Ett företags framgång bestäms i hög grad av
hur produktionssystemets förmåga samverkar med den valda
marknadsstrategin. Kursens syfte är således att fördjupa
elevernas förståelse för produktionens roll i företag och
stärka deras förmåga till relevanta analyser.
Integration mellan vara och tjänst blir alltmer utpräglat.
Framtagningen av den fysiska varan utgör den ena ändpunkten och
ren service den andra ändpunkten i produktintegration.
Däremellan finns en kontinuerlig variation av vara/tjänst.
Mellansteg i skalan utgör olika grad av kundorientering. Detta
kontinuum måste vara starkt relaterat till
företagets/organisationens strategi, struktur och resurser samt
produktionsupplägg.

Mål
Kunskap och förståelse
För godkänd kurs skall studenten

kunna beskriva, problematisera och tolka företagets
tillverkningssystem relaterat till marknadssituationen genom att
tillämpa de modeller som kursen innehåller.

För Produktionsstrategiavsnittet innebär detta:
 

att beskriva och förklara hur en vald marknadsstrategi
påverkar ett företags/organisations produktionssystem.
att beskriva och förstå olika karakteristika för
ordervinnande och kvalificerande kriteria.
att beskriva och förstå olika generiska
produktionsprocesstyper (projekt, enstyck, batch, linje, process)
utifrån deras karakteristika ur ett produktionsstrategiskt
perspektiv.
att beskriva och förstå olika infrastrukturella system i
företaget och dess påverkan utifrån ett produktionsstrategiskt
perspektiv.
att beskriva och förstå olika analysmetoder som kan
användas.
att ha insikt i likheter och skillnader mellan varuproducerande
och serviceproducerande verksamheter samt att applicera generiska
modeller på tjänsteproduktion.
att beskriva och förstå de principer och koncept som ligger
till grund för Lean Production och Agile Supply Chain konceptet
samt de möjligheter och begränsningar de medför.


Färdighet och förmåga
För godkänd kurs skall studenten

självständigt kunna analysera och bedöma en marknadsstrategi
utifrån ett produktionsstrategiskt perspektiv.
självständigt kunna analysera och bedöma ett
produktionssystem utifrån ett produktionsstrategiskt
perspektiv.
självständigt kunna tillämpa de genomgångna modellerna på
ett korrekt sätt i ovanstående kontext.

Teknologen förväntas också arbeta i grupp samt muntligen och
skriftligen kunna analysera och utvärdera olika
produktionsstrategiska frågeställningar och argumentera för sina
lösningsförslag. Den tänkta målgruppen är företagets ledning.
En av inlämningsuppgifterna skall redovisas på engelska.

Kursinnehåll
Inom kursen studeras produktionsstrategiska modeller som
förklarar hur företagets produktionssystem samverkar med
marknadsstrategin för att uppnå företagets mål. Dessutom
studeras produktionskoncept som Lean-production och Agile Supply
Chain inom kursen.
Inledningsvis ger kursen en översikt över Terry Hills
produktionsstrategiska modell, som tjänar som konceptuell bas i
kursen. I samband med detta fokuseras på begreppen
ordervinnande och kvalificerande kriteria som ett
sätt att beskriva marknadens krav på företag.
Kursen fördjupar sig därefter i val av
produktionsprocesser för varuproducerande
verksamhet. Inom ramen för detta studeras
olika generiska produktionsprocessers egenskaper och karakteristika
för att ge en förståelse för vilka begränsningar och
möjligheter som olika produktionsprocesser ger ett företag i
fråga om marknadsrelaterade kriterier.
Företagets infrastruktur i form av t.ex.
belöningssystem, MPS-system, affärssystem diskuteras, därefter
djupare utifrån ett produktionsstrategiskt perspektiv och hur
dessa kan förstärka/förhindra ett företags väg mot att uppnå
målen.
I den senare delen av kursen följer vi den kontinuerliga
variationen av produktintegration mellan vara och tjänst. Vi
speglar produktion av modulariserade produkter, plattformsprodukter
fram till kundanpassat. Vi avslutar detta avsnitt med att ge en
kortfattad beskrivning av tjänsteproduktion med/utan stödjande
(fysiska) system. Vi tar även upp globaliseringstendenser i
kundens behov att köpa funktion i.st.f. produkt med definierad
prestanda.
Metoder för produktprofilering och andra analysverktyg
studeras också med syfte att stärka elevernas analytiska
förmåga inom området. Undervisningen i ovanstående avsnitt är
baserad på föreläsningar. Kopplat till de olika avsnitten
genomförs också fem olika lektionspraktikfall där kursens olika
teoridelar illustreras med fall från verkliga företag. Eleverna
skall här på egen hand tillämpa modellkunskaperna i kursen.
För att ytterligare förstärka elevernas förmåga till
självständig analys utifrån den givna teoriramen ingår tre
större praktikfall som löses i grupp och redovisas dels genom en
skriftlig rapport och dels muntligt. Dessa praktikfall är
betygssatta.
Förutom ovanstående teori belyses också de
produktionsstrategiska koncepten Lean Production och
Agile Supply Chain utifrån den i kursen
ingående teoribasen. Syftet är att eleverna skall förstå
tillämpbarhet och principer för dessa koncept.
Aktuell forskning inom området produktionsstrategi
belyses också på ett sådant sätt att eleverna vid behov
ytterligare kan fördjupa sina kunskaper inom ämnesområdet.
Inom kursen ingår också två gästföreläsningar med
föreläsare från industrin som redovisar praktiska tillämpningar
inom kursens avsnitt utifrån sina företag.
Undervisningen är till sin form av integrativ
karaktär där mycket av de tidigare kursernas modellkunskap
tillämpas i konkreta fall i ett produktionsstrategiskt
kontext.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Tre inlämningsuppgifter som löses i grupp om 3-4 teknologer ingår i kursen. Dessa redovisas enligt separat schema och ger max fyra bonuspoäng som adderas till tentamensresultatet för överbetyg. I kursen ingår också fem lektionspraktikfall med obligatorisk närvaro vid minst fyra tillfällen. I kursen ingår också obligatoriska gästföreläsningar. Ev frånvaro ger avdrag på bonuspoängen (-0,5 p/tim) Ordinarie tentamen är skriftlig och omfattar 80 poäng. Poängsumman för godkänd tentamen är 40 poäng. För överbetyg adderas sedan bonuspoäng från praktikfallsövningar (gäller endast vid första ordinarie tentamen) varefter följande poänggränser gäller för överbetyg: betyg 4 - 54 poäng och betyg 5 - 65 poäng. För att äga rätt att tentera skall inlämningsuppgifter och praktikfall vara godkända.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Delmoment
Kod: 0116. Benämning: Produktionsledning. 
Antal högskolepoäng: 6. Betygsskala: TH.  Prestationsbedömning: Tre inlämningsuppgifter som löses i grupp om 4 teknologer ingår i kursen. Dessa redovisas enligt separat schema och ger max 6 bonuspoäng som adderas till tentamensresultatet för överbetyg. 
Kod: 0216. Benämning: Praktikfall. 
Antal högskolepoäng: 1,5. Betygsskala: UG.  Prestationsbedömning: För överbetyg adderas sedan bonuspoäng från praktikfallsövningar (gäller endast vid första ordinarie tentamen) varefter följande poänggränser gäller för överbetyg: betyg 4 - 65 poäng och betyg 5 - 80 poäng. För att äga rätt att tentera skall inlämningsuppgifter och praktikfall vara godkända. 
Antagningsuppgifter
Förkunskapskrav:
Två av följande kurser ska vara godkända: MIOA01/MIO012/MIOA12 Industriell ekonomi AK, MIO022/MIOF20 Företagsorganisation, MIOF10 Material- och produktionsstyrning


Begränsat antal platser: Nej
Kursen överlappar följande kurser: MION10, MIO051
Kurslitteratur

Alex, Hill & Terry Hill: Operations Strategy, latest edition.
”Kompendium i Produktionsledning”, avd för Produktionsekonomi, 2011.
Referenslitteratur:.
Axsäter, Sven: Inventory Control. Springer Verlag, New York, latest edition. Finns tillgänglig på ELIN@lu.
Alex, Hill & Terry, Hill: 
Utvalda artiklar från vetenskapliga tidskrifter och fack tidskrifter.


Kontaktinfo och övrigt
Kursansvarig: Peter Berling, peter.berling@iml.lth.se
Hemsida: http://www.pm.lth.se
Övrig information: Kursen får inte ingå i examen samtidigt som kursen MION10.



