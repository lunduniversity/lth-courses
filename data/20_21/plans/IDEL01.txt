
Kursplan 2020/21 IDEL01





Kursplan för
Examensarbete för konstnärlig kandidatexamen i design
Degree Project for Bachelor of Fine Arts in Design
IDEL01, 15 högskolepoäng, G2 (Grundnivå, fördjupad)
Gäller för: Läsåret 2020/21
Beslutad av: Fakultetsstyrelsen
Beslutsdatum: 2010-06-07
Allmänna uppgifter
Huvudområde: Industridesign. Fördjupning: Grundnivå, har minst 60 hp kurs/er på grundnivå som förkunskapskrav, innehåller examensarbete för kandidatexamen.
Obligatorisk för: KID3

Syfte
Studenterna skall utveckla och visa sådan kunskap som krävs för att självständigt arbeta som industridesigner på kandidatnivå.

Mål

Kunskap och förståelse
För godkänd kurs skall studenten

visa kunskap och förståelse inom området industridesign, inbegripet kunskap om områdets praktiska och teoretiska grund, kunskap om och erfarenhet av metod och processer samt fördjupning inom området.


Färdighet och förmåga
För godkänd kurs skall studenten

visa förmåga att beskriva, analysera och tolka form, teknik och innehåll samt kritiskt reflektera över sitt eget och andras konstärliga förhållningssätt, metoder och processer inom industridesign, 
visa förmåga att inom området industridesign självständigt skapa, förverkliga och uttrycka egna idéer, identifiera, formulera och lösa konstnärliga och gestaltningsmässiga problem samt genomföra designprojekt inom givna tidsramar, 
visa förmåga att muntligt och skriftligt eller på annat sätt redogöra för och diskutera sin verksamhet och konstnärliga frågeställningar med olika grupper, och 
visa sådan färdighet och kunskap som fordras för att självständigt verka i arbetslivet. 


Värderingsförmåga och förhållningssätt
För godkänd kurs skall studenten

visa förmåga att inom ämnet industridesign göra bedömningar med hänsyn till relevanta konstnärliga tekniska och ekonomiska aspekter, 
visa förståelse för industridesignerns roll i samhället både ur ett etiskt och ur ett hållbarhetsperspektiv 


Kursinnehåll
I examensarbetet ingår 

Ett projekt dokumenterat i en rapport på svenska eller engelska med en sammanfattning på svenska (gäller endast svenskspråkiga studenter) och engelska.
En presentation vid ett offentligt seminarium.
Muntlig opposition vid ett seminarium där ett annat examensarbete presenteras.

Examensarbetet är ett självständigt arbete. Det skall genomföras enskilt eller i grupp om två personer. Om arbetet gjorts i grupp skall det framgå vad var och en bidragit med.
Rapporten skall vara tillgänglig i en version som medger granskning minst två veckor innan seminariet. Institutionen ansvarar för framställningen av erforderligt antal exemplar av rapporten. Seminariet får förläggas utanför terminstid om student, handledare och examinator är överens om detta. Det är önskvärt men inget krav att rapporten granskas av annan examensarbetare vid seminariet. Samma rapport kan granskas av flera examensarbetare.

Kursens examination
Betygsskala: UG
Prestationsbedömning: Skriftlig och muntlig examination. Samtliga delar som presenteras under Innehåll skall vara godkända för att examensarbetet skall vara godkänt. Rapporten är offentlig och får inte sekretessbeläggas till någon del. Examinator får inte beakta eventuell underhandsinformation vid bedömningen av rapporten.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.

Antagningsuppgifter
Förkunskapskrav:

Examensarbete får påbörjas då studenten har minst 120 hp, av obligatoriska kurser på konstnärlig kandidatutbildning i industridesign, som får ingå i examen. Dispens härifrån kan endast lämnas av utbildningsnämnden och endast om det finns synnerliga skäl.


Kurslitteratur

Litteratur beslutas individuellt efter examensarbetets innehåll.


Kontaktinfo och övrigt
Examinator: För examensarbeten utser prefekten en eller flera lärare vid Lunds universitet till kursansvarig examinator. Detta innebär att examensarbetet alltid skall examineras vid Lunds universitet. Examinatorn beslutar om betyg på examensarbetet.
Hemsida: http://www.ide.lth.se

Övrig information: Examensarbetet skall göras vid LTH. Examensarbete kan dock göras vid utländskt universitet vid utbytesstudier. Examination kan då antingen göras med LTHs examinator närvarande vi det utländska universitetet eller på LTH efter hemkomsten. Examinator avgör vilket som är lämpligast i varje enskilt fall.



