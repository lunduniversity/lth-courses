
Kursplan 2020/21 MAMN10





Kursplan för
Interaktion 1: Neuromodellering, kognitiv robotik och agenter
Interaction 1: Neuro Modelling, Cognitive Robotics and Agents
MAMN10, 7,5 högskolepoäng, A (Avancerad nivå)
Gäller för: Läsåret 2020/21
Beslutad av: Programledning C/D
Beslutsdatum: 2020-03-30
Allmänna uppgifter
Valfri för: C4-da, D5
Undervisningsspråk: Kursen ges på svenska

Syfte
På basis av kunskaper och färdigheter från tidigare
datatekniskt orienterade och människa-teknik-orienterade kurser
ska studenterna i denna kurs sätta samman och pröva dessa i
praktiken i ett större projektarbete, samtidigt som de reflekterar
kring arbetet. De ska även tillägna sig fördjupade kunskaper om
mjukvara, design och kognition i relation till digitala miljöer
och biologiskt inspirerade system.
Ett syfte är att ge kunskaper om olika typer av kognitiva
modeller och hur de kan användas för att (1) förstå människor,
(2) modellera människor, och (3) bygga tekniska system vars
funktion inspirerats av mänsklig kognition. Studenterna tränas i
att använda kognitiva modeller från klassiskt artificiell
intelligens, reaktiva modeller, neurobaserade inlärningsmodeller
och situerade modeller av kognition.
Ett annat syfte är att studenterna ska bli skickligare i att
arbeta i heterogena projektgrupper med personer med olika akademisk
bakgrund.
Ett tredje syfte är att studenterna ska utveckla sin förmåga
att identifiera och lösa interaktionsproblem som rör nästa
generations interaktionstekniker.

Mål
Kunskap och förståelse
För godkänd kurs skall studenten
• känna till olika typer av kognitiva modeller samt kunna
redogöra för modellering som metod
• förstå hur man genom kunskap och inspiration från
biologiska lösningar kan hitta och implementera nya tekniska
lösningar
• kunna jämföra alternativa lösningar med avseende på
teknisk utformning, resursbehov och funktion
• kunna resonera om metodfrågor och relevansfrågor inom
området på ett kvalificerat sätt

Färdighet och förmåga
För godkänd kurs skall studenten
• kunna genomföra ett projekt enligt de kriterier och de
delmål som kursledning tillsammans med projektgruppen sätter
upp
• i ett projektteam med blandade kompetenser inom kursens
område bidra signifikant till projektets genomförande, där
projekten består av utveckling/vidareutveckling av digitala
och/eller robotbaserade interaktiva system
• kunna argumentera för de prioriteringar man gör i
utvecklingen av ett sådant system
• kunna föra dialog med olika grupper och kunna arbeta
effektivt i teamblandade grupper med olika kompetenser
• kunna definiera begrepp på ett sådant sätt att olika
perspektiv, discipliner och kunskapsområden kan föras samman och
därmed kunna fungera som projektledare för team bestående av
personer med olika kunskapsbakgrund

Värderingsförmåga och förhållningssätt
För godkänd kurs skall studenten
• visa beredskap att hantera oförutsägbarheten och det
expansiva i problemsituationer som involverar människor och deras
interaktion med en alltmer komplex omgivning
• visa medvetenhet om etiska aspekter på forsknings- och
utvecklingsarbete
• ha förståelse för olika metoders potential respektive
begränsningar och om hur och varför det är gynnsamt att
kombinera vissa metoder med varandra
• inse betydelsen av att sätta in ett projekt i olika
sammanhang och relatera till andras krav och perspektiv

Kursinnehåll
Med hjälp av datormodeller, förkroppsligade som robotsystem i
en fysisk omgivning eller som virtuella agenter i en digital miljö
utforskas kognitiva företeelser som uppmärksamhet, lärande
m.m. Inom kognitionsvetenskap används modeller av olika slag för
att förstå de processer som ger upphov till kognition. Dessa
modeller försöker beskriva hjärnan eller ett kognitivt fenomen
på ett precist sätt, t ex i form av ekvationer eller
datorprogram. Modellerna kan vara antingen deskriptiva eller
prediktiva. Deskriptiva modeller sammanfattar data i en enhetlig
form för att ge en bättre förståelse. Prediktiva modeller kan
dessutom användas för att generera data som kan testas t ex i ett
experiment. Målet med att göra modeller kan vara att utforska
kognitiva processer eller att generera nya hypoteser. Målet kan
också vara att hitta biologiskt inspirerade metoder att lösa
tekniska problem. Till exempel används artificiella neurala
nätverk både för att modellera hjärnan och som en teknisk
metod.
Kursen är starkt projektorienterad och studenterna utvecklar
eller vidareutvecklar egna konkreta prototyper av tekniska system
baserade på olika kognitiva modeller.
Beroende på projektval kommer tyngdvikten mellan projekten att
variera, men samtliga innehåller: i) teknisk utveckling, ii)
kognitionsvetenskaplig fördjupning, och iii) fördjupning inom
interaktionsdesign.
Minst två veckor före kursstart ges studenterna tillgång till
en lista med förslag på projekt, där många knyter an till
aktuella forsknings- och utvecklingsprojekt vid avdelningen för
kognitionsvetenskap samt vid designinstitutionen. Alla projekt rör
avancerade interaktiva system avsedda att användas inom forskning,
utbildning (grundskola, gymnasium, högre utbildning), vård
(träning, diagnos, stöd), industri, eller underhållning.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Samtliga obligatoriska moment.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förutsatta förkunskaper: TEK210/EXTA65 Kognition samt någon av MAMN25, MAM061, MAM101/MAMF45 eller MAM120/MAMF50.
Begränsat antal platser: Nej
Kursen överlappar följande kurser: KOGP05
Kurslitteratur

Litteraturkompendium, Institutionen för Designvetenskap & Lund University Cognitive Science.


Kontaktinfo och övrigt
Kursansvarig: Christian Balkenius, christian.balkenius@lucs.lu.se
Hemsida: http://www.eat.lth.se/kurser/interaktionsdesign
Övrig information: Obligatoriska moment: 
Obligatoriska moment: introduktionsföreläsning, skriftliga och muntliga delredovisningar, workshoptillfällen, projekthandledningstillfällen, skriftlig projektrapport, muntlig projektpresentation.
Observera att kursen samläses med studenter på mastersprogrammet i kognitionsvetenskap som läser motsvarande kurs ht 2016.



