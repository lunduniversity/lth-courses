
Kursplan 2020/21 FMAN20





Kursplan för
Bildanalys
Image Analysis
FMAN20, 7,5 högskolepoäng, A (Avancerad nivå)
Gäller för: Läsåret 2020/21
Beslutad av: Programledning F/Pi
Beslutsdatum: 2020-04-01
Allmänna uppgifter
Huvudområde: Maskininlärning, system och reglerteknik. 
Obligatorisk för: MMSR1
Valfri för: BME4-sbh, BME4-br, C5, D4-bg, D4-mai, E4-mt, E4-bg, F4, F4-bg, F4-bm, L5-gi, Pi4-biek, Pi4-bam
Undervisningsspråk: Kursen ges på begäran på engelska

Syfte
Kursens huvudsyfte är att ge en grundläggande introduktion
till teori och matematiska metoder inom bildanalys, i tillräcklig
omfattning för att studenten skall kunna ta sig an industriella
bildbehandlingsproblem. Vidare är syftet att få studenten att
utveckla sin förmåga till problemlösning, både med och utan
dator. Ett ytterligare syfte är att förbereda studenten för
fortsatta studier i t ex datorseende, multispektral bildanalys och
statistisk bildanalys.

Mål
Kunskap och förståelse
För godkänd kurs skall studenten

kunna tydligt förklara och självständigt använda
matematiska grundbegrepp inom bildanalys, speciellt med avseende
på transformteori (både i rums- och frekvensplanet),
bildförbättringsmetoder, komprimering och
mönsterigenkänning.
kunna beskriva och översiktligt förklara den matematiska
teorin bakom några centrala bildbehandlingsalgoritmer (såväl
deterministiska som stokastiska).
ha  förståelse för de statistiska principerna som ligger
till grund för maskininlärning.


Färdighet och förmåga
För godkänd kurs skall studenten

på ett ingenjörsmässigt sätt kunna använda programpaket
på dator för att lösa bildanalysproblem.
kunna självständigt applicera grundläggande bildtekniker på
industriellt och forskningsmässigt relevanta
bildbehandlingsproblem.
med adekvat terminologi, väl strukturerat och logiskt
sammanhängande kunna redogöra för lösningen till ett
bildanalysproblem.


Kursinnehåll
Matematiska grundbegrepp: Bildtransformer, Diskret
Fourier Transform, Fast Fourier Transform.
Bildförbättring: Grånivåtransformer,
filtreringar.
Bildrestaurering: Filtreringar, inversa metoder.
Skalrumsteori: Kontinuerlig-diskret teori,
interpolation.
Särdragsextraktion: Filtreringar, kant- och
hörndetektion.
Segmentering: Graf-metoder, aktiva konturer, matematisk
morfologi.
Bayesiansk bildbehandling: Maximum A Posteriori
(MAP)-skattningar, simulering.
Mönsterigenkänning: Klassificering, SVM
(StödVektorMaskin), PrincipalKomponentAnalys (PCA),
inlärning.
Registrering
Maskininlärning: Inlärning, prövning,
generalisering, hypotesrum

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Obligatoriska datorlaborationer och inlämningsuppgifter. Godkänt resultat på dessa räcker för godkänt på kursen. För överbetyg fordras godkänt resultat på en skrivning och en muntlig tentamen.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förutsatta förkunskaper:  FMAF05 System och transformer eller liknande (t.ex. FMAF10 Tillämpad Matematik - Linjära system)
Begränsat antal platser: 140
Urvalskriterier: Inresande behöriga utbytesstudenter har företräde till 10 platser. Rangordning bland sådana sökande görs av kursansvarig baserat på vilka relevanta kurser de sökande läst. Bland de återstående  sökande bestäms prioritetsordningen av antalet avklarade poäng inom programmet. Företräde ges till studenter på program som har kursen listad  i läro- och timplanen. Bland sådana studenter ges förtur till studenter på masterprogrammet i Maskininlärning, system och reglerteknik, för vilka kursen är obligatorisk.
Kursen överlappar följande kurser: FMA170, FMA172, MATC20
Kurslitteratur

Szeliski, R.: Computer Vision, Algorithms and Applications. Springer, 2010, ISBN: 9781848829343. Det är möjligt att klara kursen utan att köpa boken, med användning av material på kurshemsidan.


Kontaktinfo och övrigt
Studierektor: Anders Holst, studierektor@math.lth.se
Kursadministratör: Studerandeexpeditionen, expedition@math.lth.se
Hemsida: http://www.ctr.maths.lu.se/course/newimagean/



