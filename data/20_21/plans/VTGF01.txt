
Kursplan 2020/21 VTGF01





Kursplan för
Bergmekanik och bergbyggnad
Rock Mechanics and Construction
VTGF01, 7,5 högskolepoäng, G2 (Grundnivå, fördjupad)
Gäller för: Läsåret 2020/21
Beslutad av: Programledning V
Beslutsdatum: 2020-03-23
Allmänna uppgifter
Huvudområde: Teknik. 
Alternativobligatorisk för: V3
Undervisningsspråk: Kursen ges på svenska

Syfte
Kursen skall ge kunskaper om och färdigheter för att tekniskt
kunna medverka i projekt som omfattar berg- och undermarksbyggande.
Förutom tekniska frågor skall studenten kunna beakta samhällets
övergripande mål för utveckling av ett hållbart samhälle.
Kursen är viktig för alla V-ingenjörer och särskilt lämplig
för de avslutande specialiseringarna mot anläggningsteknik och
vattenresurshantering inom väg- och vattenbyggnadsprogrammet.

Mål
Kunskap och förståelse
För godkänd kurs skall studenten

kunna förstå och tillämpa grundläggande begrepp för att i
ett bergbyggnadstekniskt sammanhang kunna beskriva bergets
uppbyggnad och strukturella egenskaper samt hur bergmassans
egenskaper påverkar placering, orientering och design av
exempelvis tunnlar och bergrum.
kunna förstå och tillämpa grunderna inom bergmekanik,
bergbyggnadsteknik, drivningsteknik och ingenjörsmässig
bergklassificering.


Färdighet och förmåga
För godkänd kurs skall studenten

kunna tolka en geologisk karta och upprätta en geologisk
sektion med lagerföljder samt dessutom kunna använda en
ingenjörsgeologisk förväntningsmodell i tre dimensioner med
hänsyn till bygg- och anläggningstekniska faktorer.
visa förmåga på att översiktligt kunna använda
ingenjörsgeologiskt inriktad förundersökningsmetodik, särskilt
avseende borrning, provtagning och geofysiska mätmetoder.
kunna utforma ett översiktligt bergbyggnadstekniskt
förstärknings- och drivningsförslag med utgångspunkt i
bergmassans hållfasthetsegenskaper och baserat på en
ingenjörsgeologisk bergprognos.
kunna bedöma samt muntligt och skriftligt presentera och
diskutera ingenjörsgeologiskt, bergmekaniskt och
bergbyggnadstekniskt relaterat arkiv- och utredningsmaterial inför
en tänkt publik bestående av tekniker, politiker och
allmänhet.


Värderingsförmåga och förhållningssätt
För godkänd kurs skall studenten

visa tecken på att förstå behovet av förslagsalternativ och
konsekvensanalys med hänsyn till uppställda teknik-, klimat-, och
miljökrav vid bergbyggnadstekniska problemställningar.


Kursinnehåll
Ämnesinnehållet fokuseras på följande delar:

Bergkunskap. Grundläggande berggrundsgeologi med
tonvikt på bergmassans uppbyggnad och karakteristik, i synnerhet
bergmassans strukturella uppbyggnad och diskontinuiteters betydelse
vid bergbyggande. De geologiska miljöerna omfattar såväl urberg
som sedimentärt berg med referens till förhållanden utomlands.
De speciella geologiska egenskaper och processer som är knutna
till vittring, leromvandling, sprickighet och hårdhet
berörs.
Bergmekanik. Grundläggande hållfasthetsstyrande
egenskaper hos bergart och bergmassa. Last, spänning och
deformation i berg, bergmassans responskurva. Inverkan av
diskontinuiteter och anisotropier på bergmassans hållfasthet och
byggbarhet. Stabilitet och valvverkan
Bergbyggnad. Teknik för byggande av bergrum och
tunnlar. Bergförstärkningsmetoder. Förstärkningsförslag och
drivningsförslag baserade på ingenjörsgeologisk prognos,
Ingenjörsgeologiska bedömningssystem och bergmassans mekaniska
egenskaper.
Grundvattenförhållandenas inverkan på bergmassans
egenskaper, särskilt hållfasthet, stabilitet, bergbyggnadsteknik
och miljöfrågor.
Teknik för borrning och provtagning i berg samt
fältundersökningar. Borrhålstester inklusive
borrhålsgeofysik.
Miljökrav och klimatpåverkan.

Minst två fältövningar och studiebesök i bergtäkt och på
bergbyggnadsplatser. En bergbyggnadsteknisk utredningsuppgift
löper genom kursen; studenterna inom en grupp om 3-4 deltagare har
ansvar för en deluppgift inom ett större sammanhållet projekt.
Uppgiften redovisas skriftligt och muntligt vid kursens
slutseminarium, och varje grupp erbjuds detaljerad skriftlig och
muntlig handledning och återkoppling. Varje grupp skall dessutom
genomföra en granskning av en rapport avseende en annan
deluppgift.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: För slutbetyg krävs att bägge delmomenten (0117, 0217) godkänts. Slutbetyget sätts som ett viktat medelvärde av bedömningen av tentamen (80%) och utredningsuppgiften (20%), och avrundas nedåt till närmaste heltal. 
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Delmoment
Kod: 0119. Benämning: Tentamen. 
Antal högskolepoäng: 5. Betygsskala: TH.  Prestationsbedömning: Bedömning av svar på skriftlig tentamen. Poängsättningen är 50% på teoridelen och 50% på räknedelen. För godkänt resultat krävs 50% av totalpoäng på tentamen, men utan krav på fördelning mellan de bägge delarna.  Delmomentet omfattar: Tentamen består av en teoridel som löses utan hjälpmedel och en räknedel, där angivna hjälpmedel är tillåtna.  
Kod: 0219. Benämning: Redovisning av utredningsuppg, fältövningar och studiebesök.. 
Antal högskolepoäng: 2,5. Betygsskala: UG.  Prestationsbedömning: Godkänd skriftlig rapport och muntlig presentation av utredningsuppgiften. Aktivt deltagande i obligatoriska fältövningar och studiebesök samt slutseminarium. 
Antagningsuppgifter
Förkunskapskrav:
VTGA01 Teknisk geologi


Förutsatta förkunskaper: VSMA05 Byggnadsmekanik OCH
VBKF15 Konstruktionsteknik OCH
VVRA05 Vatten OCH
FMIF50 Miljövetenskap med miljökemisk profil OCH
VGTF05 Geoteknik.
Begränsat antal platser: Nej
Kurslitteratur

Svensson, C.: Större makrostrukturer i berggrunden. Kompendium säljes av teknisk geologi, 2001. Endast tillgängligt på svenska.
Svensson, C.: Kompendium i Teknisk geologi AK. KFS, 2012. Endast tillgängligt på svenska.
Lindblom, U.: Bergbyggnad. Liber, 2010, ISBN: 978-91-47-09409-7.


Kontaktinfo och övrigt
Kursansvarig: Universitetsadjunkt Peter Jonsson, Peter.Jonsson@tg.lth.se
Hemsida: http://www.tg.lth.se/grundutbildning/kurser
Övrig information: Fältövningar, exkursioner och studiebesök redovisas som laborationstimmar i timplanen.



