
Kursplan 2020/21 AAHL05





Kursplan för
Kandidatarbete i arkitektur
Bachelor Project in Architecture
AAHL05, 18 högskolepoäng, G2 (Grundnivå, fördjupad)
Gäller för: Läsåret 2020/21
Beslutad av: Fakultetsstyrelsen
Beslutsdatum: 2010-06-07
Allmänna uppgifter
Huvudområde: Arkitektur. Fördjupning: Grundnivå, har minst 60 hp kurs/er på grundnivå som förkunskapskrav, innehåller examensarbete för kandidatexamen.
Valfri för: A3

Syfte
Syftet med examensarbetet är att studenten skall visa och utveckla sådan kunskap och förmåga som krävs för att självständigt tillämpa kunskaper som har förvärvats under utbildningen samt använda dessa i ett projektarbete i arkitektur.

Mål

Kunskap och förståelse
För godkänd kurs skall studenten

Visa fördjupad kunskap inom området arkitektur och bebyggelsemiljö


Färdighet och förmåga
För godkänd kurs skall studenten

visa förmåga att med helhetsgrepp inom givna ramar i komplexa sammanhang gestalta, planera, vårda eller förnya miljöer och byggnader med hänsyn till generella krav
visa förmåga att identifiera och hantera grundläggande frågeställningar inom arkitekturens och samhällsbyggandets områden
visa förmåga att med adekvat arkitektonisk metod och syntes, kritiskt, självständigt och kreativt genomföra skapande uppgifter inom ett givet program
visa förmåga att kommunicera, belysa och diskutera sina slutsatser med bakomliggande frågeställningar, idéer, kunskap och argument


Värderingsförmåga och förhållningssätt
För godkänd kurs skall studenten

visa förmåga att bedöma eget och andras examensarbeten på kandidatnivå med hänsyn till relevanta konstnärliga, vetenskapliga, samhälleliga och etiska aspekter.


Kursinnehåll
I examensarbetet ingår:

Ett projekt dokumenterat i en rapport på svenska eller engelska med en sammanfattning på svenska (gäller endast svenskspråkiga studenter) och engelska.
En presentation vid ett offentligt seminarium vid LTH.
Muntlig opposition vid ett seminarium där ett annat examensarbete presenteras.

Särskilda anvisningar för genomförande finns och publiceras på programmets hemsida.
Examensarbetet är ett självständigt arbete. Det skall genomföras enskilt eller i grupp om två personer. Om arbetet gjorts i grupp skall det framgå vad var och en bidragit med.
Examensarbetet presenteras vid ett offentligt seminarium som fastläggs av programledningen. Detta får förläggas utanför terminstid om det finns särskilda skäl.

Kursens examination
Betygsskala: UG
Prestationsbedömning: Skriftlig och muntlig examination. Samtliga delar under Innehåll skall vara godkända för att examensarbetet skall vara godkänt. Rapporten är offentlig och får inte sekretessbeläggas till någon del. Examinator får inte beakta eventuell underhandsinformation vid bedömningen av rapporten.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.

Antagningsuppgifter

Förkunskapskrav:

Examensarbete får påbörjas då studenten är godkänd på minst 140 högskolepoäng som får ingå i examen. Dessutom skall alla projektkurser i arkitektur och alla kurser i teknik och i stadsbyggnad som ingår i de tre första årskurserna av arkitektutbildningen vara godkända. Dispens från dessa krav kan endast lämnas av utbildningsnämnden och endast om det finns synnerliga skäl. I antagningsförfarandet ingår att studenten uppvisar sin studieportfölj från termin 1 - 5 för en grupp utsedd av programledningen. Denna portföljnämnd kan ge råd om vad studenten särskilt ska träna för att uppnå kursens mål. 


Kurslitteratur

Kurslitteratur och övriga läromedel är de som anges i kursplanen för vald studio.


Kontaktinfo och övrigt
Examinator: För varje examensarbetsämne utser prefekten en eller flera lärare vid Lunds universitet till kursansvarig examinator. Examinator examinerar efter hörande av gemensam bedömningsgrupp utsedd av utbildningsnämnden.

Övrig information: Studenten anmäler sig till en av de alternativobligatoriska kurser (studios) som avslutar åk 3. I det fall studenten avser att ta kandidatexamen, ska studenten före kursstart anmäla sig på särskild blankett till kursen Examensarbete för kandidatexamen i arkitektur. Innan registrering på denna kurs sker skall förkunskapskraven vara uppfyllda. Kursen samordnas med den valda studion. Institutionen skall arkivera rapporten.



