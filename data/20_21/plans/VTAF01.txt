
Kursplan 2020/21 VTAF01





Kursplan för
Ljud i byggnad och samhälle
Sound in Building and Environment
VTAF01, 7,5 högskolepoäng, G2 (Grundnivå, fördjupad)
Gäller för: Läsåret 2020/21
Beslutad av: Programledning V
Beslutsdatum: 2020-03-23
Allmänna uppgifter
Huvudområde: Teknik. 
Alternativobligatorisk för: V3
Undervisningsspråk: Kursen ges på begäran på engelska

Syfte
Syftet med kursen är att ge studenterna grundläggande
kunskaper om ljud och dess effekt på människan med tillämpning
på bullerproblem som uppstår i byggnad och samhälle.

Mål
Kunskap och förståelse
För godkänd kurs skall studenten

Kunna förklara grundläggande akustiska begrepp som ljudnivå,
frekvens, spektrum, buller, vibrationer, diffraktion, interferens,
absorption och ljudisolering.
Kunna redogöra för hur ljud uppstår, sprids och uppfattas av
människor, samt hur ljudet påverkar människors hälsa och
välbefinnande.
Kunna redogöra för olika riktvärden och lagstiftningar mot
buller samt olika åtgärder för att minska bullerpåverkan i
samhället.
Kunna redogöra för hur ljud fortplantas och dämpas i
byggnader i form av stomljud, och flanktransmissioner.
Kunna redogöra för olika typer av mätmetoder inom akustiken
– i rum, mellan rum och i samhället.


Färdighet och förmåga
För godkänd kurs skall studenten

Kunna använda introducerade begrepp samt matematiska och
fysikaliska verktyg för att beskriva, analysera och föreslå
åtgärder till olika problem med buller.
Kunna utföra mätning och beräkning av efterklangstid i ett
rum, samt föreslå åtgärder för att uppnå önskade akustiska
egenskaper.
Kunna utföra en mätning av ljudisolering i en vägg och
stegljudsisolering i ett golv enligt standardiserad modell, samt
kunna mäta vibrationer i och mellan strukturelement.
Kunna genomföra beräkningar av efterklangstid, ljudisolering
och stegljudsnivå för givna rum och byggnader.
Kunna planera, utföra och analysera mätningar av ljudnivåer
från trafikbuller.
Kunna genomföra beräkningar av ljudnivåer vid olika
trafiksituationer med hjälp av kommersiell programvara.
Kunna tolka och analysera olika mätsignaler och
frekvensspektra.
Kunna arbeta praktiskt med akustisk mätutrustning.
Redovisa lösning av ett akustiskt problem i en teknisk
rapport.


Kursinnehåll
Kursen behandlar de fysiska och matematiska grunderna för
akustiken och introducerar centrala begrepp som ljudtryck,
frekvens, ljudnivå, impedans och vibrationer. Vågutbredning med
akustiska fenomen som reflektion, transmission, stående våg och
resonans introduceras.
Fortplantning av plana, cylindriska och sfäriska vågor och
deras effekter diskuteras, såväl som diffraktion som uppstår vid
hinder.
Samtliga fenomen exemplifieras genom en beskrivning av hur de
inverkar i de bullerproblem vi stöter på i våra byggnader och
vårt samhälle:

Trafikbuller: beräkningar, mätningar, åtgärder och
bullerhänsyn vid stadsplanering.
Rumsakustik: ljudabsorption, olika absorbenter, efterklangstid,
egenvärdesanalyser och akustik planering.
Ljudisolering och stomljud: reduktionstal och -koefficient,
enkel- och dubbelväggar, vibrationsisolering, stegljudisolering,
flanktransmission, knutpunktsisolering.

Vidare innehåller kursen två laborationer som genomförs under
två timmar vardera:

Genomgång av utrustning och mätning av ljudisolering och
ljudabsorption.
Mätning av vibrationer i balk och sträng.

Ett viktigt moment i kursen är en projektuppgift som skall
resultera i en rapport som betygsätts. Tre alternativa uppgifter
finns att välja mellan:

Mätning och simulering av bullernivå i trafiksituation.
Mätning och beräkning av efterklangstid.
Fri uppgift


Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Godkänd skriftlig tentamen, godkänd projektuppgift som redovisas skriftligt och eventuellt muntligt, samt godkända laborationsrapporter. Kursen betygssätts sedan efter projektuppgiften och tentamensresultatet (3, 4 eller 5).
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förutsatta förkunskaper: FMAA05 Endimensionell analys OCH
FMA430 Flerdimensionell analys eller FMAB30 Flerdimensionell analys.
Begränsat antal platser: Nej
Kursen överlappar följande kurser: VTA070
Kurslitteratur

Grundläggande akustik, E. Nilsson m.fl. upplaga 2008.
Kompletterande häfte med teori och uppgifter som delas ut på föreläsning utan extra kostnad.
Laborationsanvisningar.
Föreläsningsanteckningar, projektuppgifter, formelsamling samt övrigt utdelat eller på hemsidan publicerat material.


Kontaktinfo och övrigt
Kursansvarig: Delphine Bard, delphine.bard@construction.lth.se
Hemsida: http://www.akustik.lth.se/utbildning/kurser/



