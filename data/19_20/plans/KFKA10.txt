
Kursplan 2019/20 KFKA10





Kursplan för
Termodynamik och ytkemi
Thermodynamics and Surface Chemistry
KFKA10, 8 högskolepoäng, G1 (Grundnivå)
Gäller för: Läsåret 2019/20
Beslutad av: Programledning B/K
Beslutsdatum: 2019-03-29
Allmänna uppgifter
Huvudområde: Teknik. 
Obligatorisk för: W2
Undervisningsspråk: Kursen ges på svenska

Syfte
Kursen syftar till att ge en solid termodynamisk grund för
fortsatta studier inom kemi och energiteknik genom att

fördjupa förståelsen av termodynamikens första och andra
huvudsatser.
förtydliga de centrala begreppen och storheterna inom klassisk
termodynamik så att de kan appliceras korrekt inom olika
områden.
visa hur termodynamiken kan användas för att förstå och
förklara kemiska fenomen, både i bulksystem och vid ytor.
öva upp förmågan att lösa problem inom dessa områden.


Mål
Kunskap och förståelse
För godkänd kurs skall studenten

förstå centrala termodynamiska begrepp och storheter, som
jämvikt, ångtryck, entropi, entalpi och fri energi
förstå grundläggande ytkemiska begrepp, som ytspänning och
adsorption
känna till grundläggande egenskaper hos de typer av system
som presenteras i kursen, som gaser, vätskeblandningar och
surfaktantlösningar


Färdighet och förmåga
För godkänd kurs skall studenten

kunna utföra beräkningar och kvalitativa förutsägelser med
hjälp av de modeller och ekvationer som presenteras i kursen.
kunna analysera en praktisk frågeställning, göra rimliga
antaganden, bryta ned problemet i delsteg och välja rätt
beräkningsmodeller för att lösa problemet.
kunna använda miniräknare och dator för att analysera data
och utföra numeriska operationer som integrering,
ekvationslösning och linjär regression.
kunna utföra kemiska laborationer på ett noggrant och säkert
sätt.
kunna skriva laborationsredogörelser enligt givna
instruktioner med korrekt presentation av data och
feluppskattningar.


Värderingsförmåga och förhållningssätt
För godkänd kurs skall studenten

kunna värdera giltigheten i de modeller som presenterats i
kursen.
kunna avgöra rimligheten i de svar som erhålls under
problemlösning.
kunna resonera om fördelar och nackdelar hos tekniska
tillämpningar som bygger på termodynamiska och ytkemiska
principer.


Kursinnehåll
Kursen är uppdelad i två huvudavsnitt:
1. Termodynamik
Termodynamiska grundbegrepp som arbete och värme, entropi,
entalpi, Gibbs energi och kemisk potential.  Reversibla och
irreversibla, isoterma och adiabatiska processer.
Tillståndsekvationer för gaser. Korresponderande tillstånd.
Utvidgning och kompressibilitet.
Kvantitativ behandling av fasjämvikter i enkomponentsystem.
Clapeyrons och Clausius-Clapeyrons ekvationer.
Termodynamik för blandningar. Ideala lösningar. Raoults lag.
Destillering. Idealt utspädda lösningar. Henrys lag. Kolligativa
egenskaper. Fasdiagram för tvåkomponentsystem.
Aktivitetsbegreppet.
Termodynamisk behandling av kemisk jämvikt för gaser och
lösningar. Heterogena jämvikter. Tryck- och temperaturberoende av
jämvikter.
2. Ytkemi
Gränsytor, ytspänning. Vätningsfenomen. Kapillärkraft. Krökta
ytor: Laplace och Kelvins ekvationer. Ytaktiva ämnen. Gibbs
adsorptionsekvation. Miceller, kritisk
micellbildningskoncentration. Solubilisering. Ytfilmer. Skum och
aerosoler. Emulsioner. DLVO-teorin. Kolloider och deras
stabilitet.
Laborationer
Vid laborationerna tränas arbete med evakuerade system och
destillationsutrustning, avläsning av tryckmätare, termometer,
hygrometer, refraktometer m.m.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Laborationer, inlämningsuppgifter och tentamen. Slutbetyget på kursen bestäms av resultatet på tentamen, som består av två delar. Del 1 testar grundläggande förståelse och räknefärdighet. För godkänt betyg (3) på kursen krävs godkänt resultat på denna del. 
Del 2 av tentamen är frivillig och rättas endast om del 1 är godkänd. Båda delarna används för att avgöra vilket av betygen 3, 4 eller 5 som skall ges. 

Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Delmoment
Kod: 0118. Benämning: Tentamen. 
Antal högskolepoäng: 6,5. Betygsskala: TH.  Prestationsbedömning: Skriftlig tentamen 
Kod: 0218. Benämning: Laborationer och inlämningsuppgifter. 
Antal högskolepoäng: 1,5. Betygsskala: UG.  Prestationsbedömning: För betyg G skall varje laboration utföras och redovisas enligt anvisningarna, vilket kan innebära skriftligt eller muntligt, på svenska eller engelska. För godkänt skall de skriftliga rapporterna vara enkla men korrekta och koncisa, ha lämplig struktur samt innehålla en relevant diskussion av resultaten. 
Antagningsuppgifter
Förutsatta förkunskaper: FMAA05 Endimensionell analys, FMAB30/FMA430 Flerdimensionell analys, KASA01 Grundläggande kemi, FAFA70 Energi- och omvärldsfysik
Begränsat antal platser: Nej
Kursen överlappar följande kurser: KFK060, KFK080, KFKA01
Kurslitteratur

Atkins, P., Jones, L. och Laverman, L.: Chemical Principles, The quest for insight, Seventh edition. W. H. Freeman, New York, 2016, ISBN: 978-1-4641-8395-9.
Robert G. Mortimer: Physical chemistry (2nd edition). Elsevier, 2000, ISBN: 978-0-12-508345-4. Fritt tillgänglig genom LU på följande länk:
http://www.sciencedirect.com/science/book/9780125083454.
Kompendium, inkluderande komplement till kurslitteraturen, övningsuppgifter och laborationshandledningar, producerade vid avdelningen för Biofysikalisk kemi.


Kontaktinfo och övrigt
Kursansvarig: Pär Söderhjelm, Par.Soderhjelm@bpc.lu.se
Hemsida: http://www.cmps.lu.se/bpc/education/
Övrig information: Viss undervisning kan komma att ske på engelska. Viss rapportering kan krävas på engelska.



