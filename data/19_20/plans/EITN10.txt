
Kursplan 2019/20 EITN10





Kursplan för
Multipelantennsystem
Multiple Antenna Systems
EITN10, 7,5 högskolepoäng, A (Avancerad nivå)
Gäller för: Läsåret 2019/20
Beslutad av: Programledning E
Beslutsdatum: 2019-03-25
Allmänna uppgifter
Huvudområde: Kommunikationssystem. 
Obligatorisk för: MWIR2
Valfri för: C5-ks, D5, E4
Undervisningsspråk: Kursen ges på engelska

Syfte
Syftet med kursen är att ge en god inblick i området
radiokommunikation med multipla antenner. Kursen startar med de
teoretiska delarna av multipelantennsystem, närmare bestämt s.k.
multiple-input multiple-output (MIMO) system, vilka kan ge stora
kapacitetsvinster jämfört med konventionella kommunikationssystem
med bara enstaka antenner. De teoretiska resultaten leder vidare
till praktiska implementationsaspekter, för att skapa en
förståelse även för dessa och hur systemen fungerar i
praktiken.

Mål
Kunskap och förståelse
För godkänd kurs skall studenten
Kunna redogöra för de grundläggande fördelarna med
multipelantennsystem.
Kunna skilja på olika typer av multipelantennsystem.
Kunna förklara inverkan av transmissionskanalen, inklusive dess
samverkan med antennerna, på kapaciteten för
multipelantennsystem.
Kunna redogöra för skillnader i systemprestanda som uppkommer
genom varierande tillgänglighet av kunskap om radiokanalen.
Kunna identifiera relevanta implementationsaspekter vad det
gäller multipelantennsystem, såsom kodningsstrategier,
prestandabegränsningar och kompromisser.

Färdighet och förmåga
För godkänd kurs skall studenten
Kunna demonstrera hur multipelantennsystem fungerar, både vad
det gäller spatiell multiplexing och spatiell diversitet.
Kunna beräkna kanalkapaciteten för ett multipelantennsystem
för en given konfiguration.
Kunna kvalitativt visa fördelarna med spatiell diversitet.
Kunna, genom simuleringar, implementera olika mottagarstrukturer
och utvärdera deras respektive prestanda.
Kunna använda verktyg såsom Matlab för att lösa enkla
designproblem med givna prestandakrav.

Värderingsförmåga och förhållningssätt
För godkänd kurs skall studenten
Ha fått en övergripande syn på hur multipelantennsystem
påverkar överföringskapaciteten och hur de kan användas i
trådlösa länkar.
Känna sig väl rustad att utvärdera användandet av
multipelantennsystem för en given applikation.

Kursinnehåll
Kursinnehållet presenteras från ett tvärvetenskapligt
perspektiv och belyser ämnets olika aspekter för ett
kommunikationssystem, såsom kodning/modulation, antenninverkan och
radiokanalens utbredningsegenskaper. Detta då prestanda hos ett
multipelantennsystem beror på samverkan mellan dessa olika
delsystem. Speciellt kommer följande ämnen att presenteras:
Bakgrund till multipelantennsystem och grundläggande
koncept
Radiokanalen för multipelantennsystem
Kapacitet hos multipelantennsystem
Rum-tid kodning (Space-time coding)
Mottagarstrukturer
Användning av kanalinformation hos mottagaren
Fleranvändarsystem

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Skriftlig tentamen och inlämningsuppgifter.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Delmoment
Kod: 0110. Benämning: Multipelantennsystem. 
Antal högskolepoäng: 3,5. Betygsskala: TH.  Prestationsbedömning: Godkänd skriftlig tentamen.  Delmomentet omfattar: Skriftlig tentamen 
Kod: 0210. Benämning: Inlämningsuppgifter. 
Antal högskolepoäng: 4. Betygsskala: UG.  Prestationsbedömning: Godkända inlämningsuppgifter. 
Antagningsuppgifter
Förutsatta förkunskaper: ETIN15 Radiosystem och ETIN10 Kanalmodellering för trådlös kommunikation.
Begränsat antal platser: Nej
Kurslitteratur

Paulraj A, Nabar R, Gore D: Introduction to Space-Time Wireless Communications. Cambridge University Press, 2006, ISBN: 0-521-82615-2.


Kontaktinfo och övrigt
Kursansvarig: Fredrik Rusek, fredrik.rusek@eit.lth.se
Hemsida: http://www.eit.lth.se/kurs/eitn10



