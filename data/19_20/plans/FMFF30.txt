
Kursplan 2019/20 FMFF30





Kursplan för
Relativitetsteori
Theory of Relativity
FMFF30, 4,5 högskolepoäng, G2 (Grundnivå, fördjupad)
Gäller för: Läsåret 2019/20
Beslutad av: Programledning F/Pi
Beslutsdatum: 2019-03-26
Allmänna uppgifter
Huvudområde: Teknik. 
Valfri för: E4, F2, Pi2
Undervisningsspråk: Kursen ges på svenska

Syfte
Syftet med kursen är att ge en introduktion till
relativitetsteorin och dess begreppsvärld. Grundläggande begrepp
som tid och rum behandlas och vi anlägger ett geometriskt
synsätt på den fyrdimensionella rum-tiden.
Lorentztransformationen används för att ge invarianter en central
roll. Kinematik och dynamik för partiklar tillämpas inom atom-,
kärn- och partikelfysik och dessutom behandlas några
elektromagnetiska fenomen.
Kursen skall ge möjlighet till reflektion över
relativitetsteorins fascinerande fenomenvärld. Stor vikt kommer
att läggas på begreppsförståelse. Studenten skall uppmuntras
att aktivt diskutera, förklara och reflektera över kursens
innehåll. Kursen strävar efter att studenten skall känna
stimulans och inspiration, bl. a. genom att kursen knyter an både
till grundläggande filosofiska frågeställningar och
fysikaliskt/tekniska tillämpningar.

Mål
Kunskap och förståelse
För godkänd kurs skall studenten

kunna grunderna för den relativistiska mekaniken samt ha
förvärvat ett geometriskt synsätt på den fyrdimensionella
rum-tiden.
känna till tillämpningar inom fysik och teknik som
kräver relativitetsteori för full förståelse
ha översiktlig kunskap om de relativitetsteoretiska
samband som krävs för att förstå standardmodellen inom
partikelfysiken.


Färdighet och förmåga
För godkänd kurs skall studenten

kunna göra beräkningar i enkla tillämpningar.
ha utvecklat sin förmåga att analysera
relativitetsteoretiska problemställningar med matematiska
metoder.
kunna beskriva och diskutera de viktigaste relativistiska
fenomenen inom fysik.
kunna förklara grundläggande teoretiska och matematiska
begrepp för fenomenens analys.
förstå enklare vetenskapliga artiklar om
relativitetsteorin.
kunna använda information från andra källor för att
lösa nya problemställningar.


Kursinnehåll
Begreppen tid och rum. Mätning av tidsintervall och längder.
Lorentztransformationen. Invarianter. Konserveringslagar som
konsekvens av invarianter. Tillämpningar inom bl.a. atom-, kärn-
och partikelfysik. Kort heuristisk diskussion av den allmänna
relativitetsteorin.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Examinationen består av en skriftlig tentamen där studenten individuellt besvarar frågor av både redogörande och beräkningskaraktär. Betyg bestäms av tentamen.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förutsatta förkunskaper: Grundläggande matematik och mekanik.
Begränsat antal platser: Nej
Kursen kan ställas in: Om färre än 12 anmälda.
Kursen överlappar följande kurser: FMF061
Kurslitteratur

Kompendium.


Kontaktinfo och övrigt
Kursansvarig: Marcus Dahlström, marcus.dahlstrom@matfys.lth.se
Hemsida: http://www.matfys.lth.se/education/FMFF30
Övrig information: I kursen varvas föreläsningar och räkneövningar. Dessutom diskuteras några speciella frågeställningar i samband med seminarieövningar.



