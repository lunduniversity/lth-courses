
Kursplan 2019/20 IYT000





Kursplan för
Ingenjörsinriktad yrkesträning
Engineering Training Course
IYT000, 15 högskolepoäng, G2 (Grundnivå, fördjupad)
Gäller för: Läsåret 2019/20
Beslutad av: Ledningsgruppen för grundutbildning
Beslutsdatum: 2019-04-24
Allmänna uppgifter
Valfri för: B4, BI3, BME4, C4, D4, E4, F4, I4, K4, L4, M4, MD4, N4, Pi4, RH4, V4, W4
Undervisningsspråk: Kursen ges på svenska

Syfte
Kursen syftar till att ge studenten en bild av ingenjörens
professionella förutsättningar och möjligheter inom den del av
arbetslivet som vald organisation/arbetsplats representerar.
Praktiken ska ge insikt om olika möjligheter och förutsättningar
för kunskapers tillämpbarhet. Arbetsuppgifterna ska ha en så
hög komplexitetsgrad att studenten får möjlighet att omsätta
sina teoretiska kunskaper. Hänsyn ska tas till arbetsuppgifternas
relevans för utbildningen. Kursen ska ge en översiktlig
förståelse för de krav och färdigheter som ställs i yrkeslivet
och som inte är av strikt teknisk karaktär, men ofta direkt
kopplade till den yrkesverksamma ingenjören. Den studerande skall
under praktikperioden arbeta under de villkor och förhållanden
som råder på den aktuella arbetsplatsen och ha avgränsade
arbetsuppgifter. Under praktikperioden ska studenten även utveckla
sin förmåga att fungera som en bidragande medarbetare.

Mål
Kunskap och förståelse
För godkänd kurs skall studenten

ha insikt om olika möjligheter och förutsättningar för
kunskapers tillämpbarhet,
ha en översiktlig förståelse för de krav och färdigheter
som ställs i yrkeslivet och som inte är av strikt teknisk
karaktär men ofta direkt kopplade till den yrkesverksamma
ingenjören,
förstå betydelsen av att inhämta och selektera relevant
information avseende tekniska och ingenjörsmässiga
frågeställningar, samt
ha insikt i den mångfacetterade roll som representeras av
dagens yrkesverksamma civilingenjörer/brandingenjörer.


Färdighet och förmåga
För godkänd kurs skall studenten

muntligt och skriftligt kunna presentera sina
erfarenheter/lärdomar från kursen kopplat till kunskaper denne
har inhämtat från tidigare läsa kurser inom sitt program,
samt
kunna beskriva och analysera
civilingenjörens/brandingenjörens professionsroll


Värderingsförmåga och förhållningssätt
För godkänd kurs skall studenten

ha utvecklat förmåga att samverka med yrkesverksamma
civilingenjörer/brandingenjörer och andra professionella aktörer
i civilingenjörens/ brandingenjörens arbetsområde för att
genomföra ålagda arbetsuppgifter


Kursinnehåll

ingenjörens yrkesroll: deltagande i arbete som är relevant
för ingenjörer inom ämnesområdet,
ingenjörens yrkesroll: reflektion över hur erfarenheter
kommer till användning i yrkesrollen, samt hur behov av
ytterligare kunskap identifieras och inhämtas,
projektorganisation: studenten reflekterar över olika tekniska
roller och hur dessa samarbetar,
företagsorganisation: studenten reflekterar över samarbete
med yrkesroller inom andra ämnen än sitt eget ämne, samt
ingenjörsfärdighet: muntlig och skriftlig kommunikation, samt
samarbete med andra professionella aktörer.


Kursens examination
Betygsskala: UG - (U,G) - (Underkänd, Godkänd)
Prestationsbedömning: För att bli godkänd på kursen ska studenten:
- vara godkänd på en skriftlig reflekterande rapport efter praktikperioden. 
- skriva godkända loggboksanteckningar under kursens gång. Loggboksanteckningarna lämnas till LTH-handledaren varje vecka. 
- vara godkänd på en muntlig presentation med efterföljande diskussion på ett av institutionen utlyst seminarium. 

Vidare krävs att studenten ska vara 8 veckor på heltid vid vald arbetsplats. Handledaren på arbetsplatsen skall efter genomförd kurs styrka närvaro och godkänd aktiv medverkan på arbetsplatsen under perioden. Vid sjukdom ska handledaren vid LTH meddelas, denne avgör om frånvaroperioden är skälig i proportion till kursens varaktighet. 

Studenten ska under kursens gång föra loggbok och skicka in loggboksanteckningarna (1-2 A4 sidor) i slutet av varje arbetsvecka till sin LTH-handledare. Loggarna ska bifogas slutrapporten. Handledaren ska bekräfta och svara på loggboken veckovis. 

Följande tre frågor ska besvaras i loggboken varje vecka:
1. Vad var den viktigaste lärdomen för mig denna vecka och varför anser jag att denna är viktigast?
2. Vad gjorde jag som var bra? 
3. Finns det något som jag kan utveckla till nästa vecka?

Slutrapporten ska bestå av följande delar  (omfattning 4-5 A4 sidor, exklusive loggboksanteckningar): 
- Presentation av företaget.
- Studenten ska beskriva sin roll, sina arbetsuppgifter samt eventuella problem som har lösts.
- Beskrivning av olika aktörer och yrkesgrupper som studenten kommit i kontakt med.
- Vad som har varit mest lärorikt under praktiken.
- Vad studenten har haft mest nytta av från sin utbildning i genomförandet av praktiken.
- Vad studenten har saknat i sin utbildning och vill lära sig mer om efter praktiken.
- En reflekterande del. 

I den reflekterande delen ska studenten besvara följande: 
 - Beskriv hur du upplevde samarbetet med andra aktörer och olika yrkesgrupper. Vad var utmanande respektive värdefullt i samarbetet?   
- Hur kan du utveckla din samarbetsförmåga?  
- Beskriv hur du upplevde det när du använde erfarenheter från tidigare lästa kurser. Vad var det som var utmanande respektive värdefullt?  
- Upplever du att du under praktikens gång har utvecklat/vidareutvecklat förmågor som du kan ha med dig i dina vidare studier och/eller i yrkeslivet? Beskriv dessa och vad det är som gör att du tror att du kan ha nytta av dem? 

Den reflekterande delen kan inkluderas i löpande text där övriga frågor i rapporten tas upp.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förkunskapskrav:
Minst 150 godkända högskolepoäng motsvarande de obligatoriska/alternativobligatoriska kurser i årskurs 1-3 inom något civilingenjörsprogram eller inom brandingenjörsprogrammet vid LTH. 

För att få påbörja kursen krävs att studenten inhämtat tillräckliga kunskaper inom relevant ämnesområde. Det ankommer på LTH-handledaren att avgöra om kravet om tillräckliga förkunskaper inom relevant område är uppfyllt innan praktiken påbörjas. 


Begränsat antal platser: Nej
Kontaktinfo och övrigt
Kursansvarig: The head of department in question will appoint a lecturer at Lund University to supervisor and examiner. The supervisor and the examiner can be the same person. A PhD student is not accepted as an examiner., 
Kursansvarig: Prefekten vid den berörda institutionen utser en lärare vid Lunds universitet till handledare och ansvarig examinator. Handledar- och examinatorrollen kan innehas av samma person. En doktorand kan inte vara examinator., 
Hemsida: http://www.lth.se/samverkan/samverka-med-studenter/ingenjoersinriktad-yrkestraening/foer-studenter/
Övrig information: Innan kursen påbörjas ska LTH-handledaren godkänna syftet, motiveringen samt arbetsbeskrivningen.

Examensarbetet får inte ha påbörjats när studenten påbörjar kursen Ingenjörsinriktad yrkesträning.
Arbetsplatsen ska tillhandahålla en namngiven handledare för hela perioden. Handledarna ska avsätta nödvändig tid för att stödja studentens arbete. Arbetsplatsen bör även utse en biträdander handledare som träder in då huvudhandledaren är frånvarande. Undervisning sker i projektform på vald arbetsplats. Kursen omfattar 400 timmar varav 320 timmar ska vara arbetsplatsförlagda. 

För information om anmälan till kursen se kursens webbsida.

I de fall kursen genomförs under sommaren och om arbetsplatsen inte kan tillhandahålla handledning under en period, får praktiken avbrytas för ett kortare uppehåll (högst 3 veckor) tills handledaren åter finns på plats. 

Undervisningsspråk: Kursen ges på det språk som handledare och student gemensamt kommer överens om. 

Registrering sker på kurskod knutet till valt ämnesområde, inte på IYT000.
Kursen är inte tillämpbar för praktik inom ett företag där studenten eller någon nära familjemedlem är ägare/delägare. Mellan handledare  och student får det inte föreligga jäv, detta oavsett om det är LTH-handledare eller handledare på företaget.



