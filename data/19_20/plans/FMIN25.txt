
Kursplan 2019/20 FMIN25





Kursplan för
Energisystemanalys: energi, miljö och naturresurser
Energy Systems Analysis: Energy, Environment and Natural Resources
FMIN25, 7,5 högskolepoäng, A (Avancerad nivå)
Gäller för: Läsåret 2019/20
Beslutad av: Programledning W
Beslutsdatum: 2019-04-01
Allmänna uppgifter
Valfri för: BME4, C4, D4, E4-em, F4, F4-es, I4, Pi4, W4-es, W4-ms
Undervisningsspråk: Kursen ges på svenska

Syfte
Kursen skall ge en förståelse för de komplexa sambanden
mellan energi- och resursanvändning och storskaliga miljöproblem.
Ett kritiskt förhållningssätt är centralt för förmågan att
värdera olika strategier för en hållbar energiförsörjning ur
olika perspektiv. Kursen ska utgå ifrån tidigare inhämtade
kunskaper och relatera dessa till hållbarhetsproblematiken.

Mål
Kunskap och förståelse
För godkänd kurs skall studenten

Kunna redogöra för de naturvetenskapliga mekanismerna hos
några viktiga miljö- och naturresursfrågor, och hur de
förhåller sig till energiförsörjningen.
Utifrån olika vetenskapliga perspektiv jämföra och kritiskt
värdera olika långsiktiga strategier för en hållbar
energiförsörjning.
Kunna beskriva och värdera olika former av styrmedel, som
syftar till ett mer hållbart energisystem.


Färdighet och förmåga
För godkänd kurs skall studenten

kunna muntligt och skriftligt redovisa självständiga analyser
inom området
visa förmåga att utnyttja och värdera ett komplext
internationellt källmaterial inom området.


Kursinnehåll
I en inledande del presenteras energisystemens uppbyggnad ur ett
tekniskt och naturvetenskapligt perspektiv, och på vilket sätt
dagens energiförsörjning kopplar till storskaliga miljö- och
säkerhetsproblem. Energitjänstbegreppet är utgångspunkten för
en redovisning av energiförsörjningens olika led: utvinning –
omvandling – slutlig användning. Analysmetoder och modeller för
energisystemens utveckling presenteras.
Olika miljö- och säkerhetsproblem förknippade med
naturresursutnyttjande diskuteras, t.ex. risken för
klimatförändringar, konflikter och global säkerhet,
markanvändning.
Samhällsfrågor kopplade till energi- och
resursfrågor diskuteras, t.ex. konsumtionens struktur och
volym.
En stor del av kursen ägnas åt strategier för att åstadkomma
en hållbar energiförsörjning: effektivare teknik för
omvandling, distribution och slutlig användning av energi; ett
utökat bruk av förnybar energi; avancerad teknik för
fossilbränsleanvändning samt kärnkraft.
Institutionella frågor som styrmedel (t.ex. lagstiftning,
skatter/avgifter) samt internationella organisationer och
avtal/konventioner behandlas i ett kritiskt perspektiv.
De olika momenten anknyts till nationell och internationell
forskningsverksamhet inom området, samt aktuell internationell
politisk och ekonomisk debatt.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Skriftlig tentamen. Slutbetyget för kursen bestäms av resultatet på tentamen, men kvaliteten på inlämningsuppgifterna (se nedan) kan ge extrapoäng till tentamen. Två inlämningsuppgifter skall utföras. Den första uppgiften utförs i mindre, företrädesvis programblandade grupper, och utgörs av en analys av en aktuell frågeställning, som relateras till viktiga moment i kursen. Det inlämnade arbetet skall vara av formen kortfattad vetenskaplig rapport, och den diskuteras/försvaras muntligt. Den andra uppgiften är av beräkningskaraktär, och skall innefatta såväl beräkningar som en självständig kritisk kommentar till beräkningarnas resultat. Uppgiften behandlar företagsekonomiska och/eller tekniska aspekter på uthålliga energisystem. Dessutom skall en litteraturuppgift (recension/granskning av en bok inom området) redovisas muntligt och skriftligt. Det är obligatorisk närvaro på seminarier.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förutsatta förkunskaper: Minst 130 högskolepoäng inom utbildningen.
Begränsat antal platser: Nej
Kursen överlappar följande kurser: FMI051, FMI050
Kurslitteratur

Everett B., Boyle G., Peake S., Ramage J.: Energy Systems and Sustainability, Power for a Sustainable Future (second edition). Oxford University Press, 2012, ISBN: 978 0 19 959374 3. Eller senare upplaga.
Därutöver kompletterande material i form av rapporter och vetenskapliga artiklar.
Litteraturlistan upprättas vid institutionen och uppdateras inför varje kursstart.


Kontaktinfo och övrigt
Kursansvarig: Per Svenningsson, per.svenningsson@miljo.lth.se
Kursadministratör: Astrid Byrman, astrid.byrman@miljo.lth.se
Hemsida: http://miljo.lth.se



