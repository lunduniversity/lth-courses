
Kursplan 2019/20 VBFN01





Kursplan för
Hållbart byggande
Sustainable Building Technology
VBFN01, 7,5 högskolepoäng, A (Avancerad nivå)
Gäller för: Läsåret 2019/20
Beslutad av: Programledning V
Beslutsdatum: 2019-04-01
Allmänna uppgifter
Valfri för: V5-hb, V5-bf
Undervisningsspråk: Kursen ges på svenska

Syfte
Att ge fördjupad kunskap om hur jordens naturresurser utnyttjas
på ett så effektivt och varsamt sätt som möjligt vid
husbyggnad.
Målet är att använda de naturliga resurser/förutsättningar
som finns på ett effektivt och miljövänligt sätt innan energi
och resurser tillförs byggnadens system så att mängden köpt
energi till uppvärmning, kylning och elförsörjning minimeras.
För att uppnå detta krävs kunskap om vilka tekniska
förutsättningar och begränsningar som finns, där bl a ett
tillfredsställande inneklimat är en grundläggande
förutsättning.

Mål
Kunskap och förståelse
För godkänd kurs skall studenten

Formulera hur en hållbar byggnad och dess ingående delar kan
utformas.
Kunna förklara olika begrepp inom området lågenergihus
såsom passivhus, plusenergihus samt hus utan värmesystem.
Kunna identifiera kritiska delar i
hållbara/lågenergibyggnader som bör analyseras ur
fuktsäkerhets-, inneklimat- samt energisynpunkt.
Beskriva tekniska lösningar för utnyttjande av
solenergi till uppvärmning och elförsörjning av
byggnader. Beskriva hur solutnyttjande kan integreras i
byggnadskonstruktionen. Förklara hur solavskärmning kan
utformas.
Beskriva resurssnåla lokala energiförsörjningssystem i
byggnaden i form av t. ex. värmepumpar, solfångare och
markvärme. Beskriva hur tapp- och spillvattensystem med
en låg vatten- och energianvändning kan utformas.
Karakterisera ventilationssystem vilka utnyttjar naturliga
drivkrafter; vinden; s k hybridventilation och förklara
tekniska begränsningar och förutsättningar som krävs för att
skapa tillfredställande inneklimat.
Beskriva hållbara byggnadsmaterial med hänsyn tagen
till fuktsäkerhetsaspekt, livslängd och emissioner.
Karakterisera farliga ämnen inom byggbranschen, dess effekter
på människa och miljö samt hur hantering bör ske vid
förekomst.


Färdighet och förmåga
För godkänd kurs skall studenten

Kunna utforma och utveckla en hållbar byggnad och dess
ingående delar.
Kunna bedöma hur olika kombinationer av åtgärder påverkar
energi- och effektbehov samt inneklimat och
fuktförhållanden.
Kunna bedöma och utforma tekniskt effektiva
systemkombinationer av lokala energiförsörjningssystem i
byggnader.
Kunna designa byggnader med ett stort
dagsljusutnyttjande.
Kunna utveckla passiva strategier för klimatkontroll.
Kunna konstruera ventilationssystem och dess komponenter som
kan anpassa funktionen efter behovet, sk behovsstyrd ventilation i
syfte att skapa ett bra inneklimat på det energieffektivaste
sättet.
Självständigt kunna bedöma helhet och resulterande
inneklimat, energianvändning och fuktsäkerhet utifrån byggnadens
tekniska lösningar.
Kunna beräkna kopplad värme- och fukttransport i
byggnadsdelar och konstruktioner av icke-stationära förhållanden
och utifrån detta bedöma fuktsäkerheten.
Kunna bedöma tillförlitligheten av resultat från
datorprogram.
Kunna utvärdera tekniska lösningar utifrån
livscykelkostnad.
Kunna använda befintlig kunskap för att bedöma effekter av
framtida klimatförändringar.
Visa förmåga till lagarbete och samverkan i grupper. Visa
förmåga att muntligt och skriftligt i dialog med andra grupper
redogöra för och diskutera sina resultat och slutsatser.


Värderingsförmåga och förhållningssätt
För godkänd kurs skall studenten

Kunna kritiskt bedöma tekniska lösningar utifrån funktion,
tillfredsställande inneklimat, energieffektivitet och
fuktsäkerhet samt värdera om det är "fakta eller myt".
Kunna identifiera brister, risker och begränsningar med nya
oprövade byggnads- och installationstekniska lösningar.
Kunna identifiera sitt behov av ytterligare kunskap inom
området husbyggnad.


Kursinnehåll
Inledningsvis behandlas relevanta begrepp såsom sustainable
building och hållbart byggande i globalt perspektiv samt mål som
ställs på internationell och nationell nivå. Fortsättningsvis
tas byggnadstekniska och installationstekniska lösningar upp.
I kursen behandlas hållbarhet ur aspekterna; låg
energianvändning, komfortabelt och hälsosamt inneklimat,
fuktsäkerhet och varsamt nyttjande av naturresurserna.
Kursen tar upp bl a tekniska lösningar som används i
lågenergihus som sk passivhus och plusenergihus där byggnaden
producerar mer energi än den använder; hur man kan använda
solenergi samt integrera detta i byggnadskomponenter; hållbara
byggnadsmaterial; hybridventilation behandlas där de naturliga
drivkrafterna utnyttjas under de perioder detta är möjligt. De
tekniska lösningarna kontrolleras med avseende på energi,
innemiljö och fukt. I kursen behandlas även hållbarhet för nya
materialkonstruktioner ur miljö- och hälsosynpunkt, fukt, mögel,
övriga miljöstörande ämnen i byggbranschen, passiv
klimatisering samt rivning och återvinning.
I kursen ingår projektuppgifter i vilka studenterna gruppvis
får utforma hållbara byggnader med ingående tekniska
lösningar; klimatskal, stomme, byggnadsmaterial, samt
installationsteknik. I denna får studenterna beräkna fukt- och
värmeförhållande i kritiska delar, beräkna tekniska prestanda
och dimensionerande indata till lokala energiförsörjningssystem
såsom värmepumpar och solfångare, utforma fönster och beräkna
dagsljusfaktor, utforma stomme och solavskärmning vilka ger ett
bra termiskt klimat med låg kylenergianvändning samt konstruera
ett behovsstyrt ventilationssystem.
Kursen är den avslutande kursen inom området installations-
och byggnadsfysik och sammanfattar området varför denna utgör en
synteskurs för denna inriktning.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Skriftlig tentamen samt projektuppgift. Slutbetyg fås efter godkänd tentamen samt fullgjord projektuppgift. Projektuppgiften redovisas skriftligt och muntligt. Väl genomförd projektuppgift kan höja slutbetyget.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Delmoment
Kod: 0112. Benämning: Hållbart byggande. 
Antal högskolepoäng: 4,5. Betygsskala: TH.  Prestationsbedömning: Skriftlig tentamen 
Kod: 0212. Benämning: Projektuppgift. 
Antal högskolepoäng: 3. Betygsskala: UG.  Prestationsbedömning: Godkänd skriftlig rapport och muntlig presentation av projektuppgift. Godkända datorövningar och laborationer.  Delmomentet omfattar: Dimensionering av passivhus avseende effektbehov, solceller, solfångare, dagsljus, val av miljö- och hälsovänliga material, solskydd, termiskt inneklimat, uppvärmningssystem, ventilationssystem och fuktsäkerhet. 
Antagningsuppgifter
Förkunskapskrav:
VBFF01 Energieffektivitet och innemiljö
VBFN10 Projektering avseende energi, luft och fukt i nya byggnader


Förutsatta förkunskaper: VBFN05 Energi, luft och fukt vid ombyggnad och förvaltning.
Begränsat antal platser: Nej
Kurslitteratur

Varis Bokalders, Maria Block: Byggekologi, Kunskaper för ett hållbart byggande. Svensk Byggtjänst, 2014, ISBN: 9789173336260.
Föreläsningar tillgängliga via kurshemsidan.


Kontaktinfo och övrigt
Kursansvarig: Birgitta Nordquist, Birgitta.Nordquist@hvac.lth.se
Kursansvarig: Petter Wallentén, petter.wallenten@byggtek.lth.se
Hemsida: https://liveatlund.lu.se



