
Kursplan 2019/20 MVKP01





Kursplan för
Fjärrvärme och fjärrkyla
District Heating and Cooling
MVKP01, 7,5 högskolepoäng, A (Avancerad nivå)
Gäller för: Läsåret 2019/20
Beslutad av: Programledning M
Beslutsdatum: 2019-03-27
Allmänna uppgifter
Valfri för: F4, F4-es, I4, M5-en, W4-es
Undervisningsspråk: Kursen ges på svenska

Syfte
Kursens syfte är att ge en god överblick av ämnet
fjärrvärme och fjärrkyla och att förmedla kunskaper om
fjärrvärmens och fjärrkylans teknik och dess roll på
energimarknaden och i energisystemet. Huvudsakliga ämnen som
behandlas i kursen är följande: Introduktion – historia,
koncept, värme- och kylmarknader. Värme- och kylbehov. Produktion
av värme och kyla. Miljöbelastning och -fördelar.
Distributionsteknik. Kundanläggningar. Ekonomi och framtida
utmaningar.

Mål
Kunskap och förståelse
För godkänd kurs skall studenten

kunna förstå de viktigaste parametrarna som påverkar värme-
och kylbehovet i en byggnad, samt väsentliga begrepp som såsom
graddagar och kapacitetsfaktor och hur dessa begrepp påverkar
fjärrvärmen och fjärrkylans förutsättningar
kunna förstå hur värmen i ett fjärrvärmenät och kylan i
ett fjärrkylenät kan produceras med avseende på olika typer av
produktionsanläggningar, bränslen och överskottsvärme från
annan verksamhet
kunna förstå hur ledningstekniken och fjärrvärmenäten ser
ut och har utvecklats över tid
kunna förstå hur en fjärrvärmecentral fungerar på ett
övergripligt plan
kunna förstå hur driften i fjärrvärmenätet styrs med
utgångspunkt från tryck, temperatur och värmebehov
kunna förstå vad som är specifikt för fjärrvärme och
fjärrkyla i ett affärshänseende, samt ha fått insikt i
fjärrvärmens och fjärrkylans marknadsförutsättningar
kunna förstå fjärrvärmens roll i det övergripande
energisystemet
kunna förstå hur forskning inom fjärrvärme och fjärrkyla
utförs samt ha fått en överblick över några aktuella
forskningsfält där fjärrvärme och fjärrkyla berörs.

 

Färdighet och förmåga
För godkänd kurs skall studenten

redovisa att denne har uppnått en god grund för att kunna
arbeta med fjärrvärme och fjärrkyla inom ett yrkesval där
ämnet ingår
redovisa och kommunicera de övergripande perspektiv som
behandlas inom kursen
sammanställa och ta ut essensen i vetenskapliga publikationer
inom området fjärrvärme och fjärrkyla
visa förmåga till lagarbete och samverkan i
arbetsgrupper
påbörja examensarbete med inriktning inom fjärrvärme och
fjärrkyla

 

Värderingsförmåga och förhållningssätt
För godkänd kurs skall studenten

visa insikt i fjärrvärme- och fjärrkylateknikens
möjligheter och begränsningar, dess roll i energisystemet och
samhället i stort.
använda ett vetenskapligt förhållningsätt som innebär att
kunna söka, kritiskt bedöma och tillämpa akademisk såväl som
professionell kunskap inom området
kunna delta i kvalificerade, övergripande diskussioner om
fjärrvärme och fjärrkyla
på ett kvalificerat sätt kunna ingå i arbetsgrupper inom
företag som arbetar med fjärrvärme och fjärrkyla

 

Kursinnehåll
I kursen ingår föreläsningar, duggor, seminarier, övningar
som utförs i grupp, samt en frivillig tenta för överbetyg.
Kursen innefattar teknikhistoria ur ett fjärrvärmeperspektiv,
en översikt över värme- och kylmarknader, hur värme- och
kylbehov ser ut i olika verksamheter och vilka parametrar som
påverkar värme- och kyllasternas profil (säsong, väder,
brukarbeteende, isoleringsgrad och värmeförluster). Vidare
diskuteras hur fjärrvärme och fjärrkyla produceras;
miljöeffekter av fjärrvärme och fjärrkyla på lokal, regional
och global nivå behandlas med avseende på vilka bränslen och
energislag som används i produktionen. Olika ledningstekniker och
ingående komponenter i ledningsnäten samt förläggningstekniker
för olika typer av fjärrvärmeledningar gås igenom. Teknik för
fjärrvärme- och fjärrkylacentraler behandlas, liksom
debiteringssystem och mätning av energianvändning.
Fjärrvärmenätens systemfunktion diskuteras, liksom utvecklingen
av nätstrukturer. Vidare förklaras hur drift av fjärrvärme
styrs genom tryck, temperatur och energibehov, samt vilka olika
förutsättningar som påverkar driftförutsättningarna. I kursen
ges även inblick i viktiga förutsättningar för dimensionering
av rördiameter och val av flödeshastighet. Fjärrvärmens
affärsidé, ekonomiska förutsättningar och grunder för
prissättning. Vidare innefattas organisation, ägarskap och
lagstiftning, samt fjärrvärmens roll i ett framtida
energisystem.
Den teoretiska grund som kursen ger fördjupas genom tre
övningsuppgifter som utförs i grupp, samt genom tre seminarier
med laborativa och interaktiva inslag.
Övningar
Den första övningen syftar till att ge studenterna ökad
förståelse för värme- och kylalaster och lastprofiler. Den
andra övningen syftar till att ge studenterna färdigheter inom
nätdimensionering och förståelse för termodynamiska
förhållanden. Den tredje övningen, som är en posterövning där
studenterna får sätta sig in i olika forskningsrapporter och
tillverka en egen poster utifrån en utvald rapport samt presentera
denna vid en postersession, syftar till att bredda kursbokens
innehåll, att ge studenterna inblick i aktuell forskning om
fjärrvärme och fjärrkyla, samt att öva studenternas muntliga
och skriftliga förmåga att förklara relevanta begrepp och
teorier. Till postersessionen inbjuds representanter från
fjärrvärmeföretag att mingla med studenterna och ställa frågor
om forskningsprojekten och postrarna. Detta ger studenterna en
anknytning till framtida möjliga arbetsgivare och en förankring i
praktiken. Detta bidrar även den gästföreläsning som ges av
representant från ett lokalt fjärrvärmeföretag till.
För handledning i övningar finns två konsultationstillfällen
inlagda.
Seminarier
De tre seminarierna innefattar fördjupning
marknadsförhållanden, produktionsförutsättningar och reglering
av värme och varmvatten hos kunderna. I det första seminariet om
marknad fördjupas förståelsen om fjärrvärmeaffären och
teorier bakom prissättningsfilosofier. I det andra seminariet
fördjupas förståelsen av värmeproduktionens förutsättningar
genom simulering av lastförhållanden. I det tredje seminariet
fördjupas förståelsen för hur reglering av kundernas
fjärrvärmecentraler sker genom simulering. Seminarierna utförs i
formen ”flipped classroom” där studenten förväntas
förbereda sig genom att läsa in angiven litteratur (dels i
kursboken och dels i kompletterande litteratur som finns att hämta
på kursplattformen).
Duggor
Studentens förståelse för kursens innehåll kollas av genom
tre olika duggor (samt i den frivilliga skriftliga tentamen för
överbetyg).

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: Examinationen sker både enskilt och baserat på arbete i grupp. För betyget 3 erfordras att kursens samtliga obligatoriska övningsuppgifter har genomförts (enskilt eller i grupper) med godkänt betyg på utförandet. För högre betyg tillkommer individuell skriftlig tentamen.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förkunskapskrav:
Termodynamik och strömningslära exempelvis MMVA01, MMVF01 eller motsvarande


Begränsat antal platser: Nej
Kursen överlappar följande kurser: MVKN10, MVKN40
Kurslitteratur

Frederiksen & Werner: Fjärrvärme och fjärrkyla. 2014.
Frederiksen & Werner: District Heating and Cooling. 2013.
Litteratur till seminarier som finns att ladda ned från kursplattform.
Utvalda aktuella forskningsrapporter om fjärrvärme eller fjärrkyla inom ramen för posterövningen.


Kontaktinfo och övrigt
Kursansvarig: Bitr.univ.lektor Kerstin Sernhed, kerstin.sernhed@energy.lth.se
Kursansvarig: Per-Olof J Kallioniemi, per-olof.johansson_kallioniemi@energy.lth.se
Hemsida: http://www.ees.energy.lth.se



