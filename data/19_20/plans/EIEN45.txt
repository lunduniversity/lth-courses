
Kursplan 2019/20 EIEN45





Kursplan för
Tillämpad mekatronik
Applied Mechatronics
EIEN45, 10 högskolepoäng, A (Avancerad nivå)
Gäller för: Läsåret 2019/20
Beslutad av: Programledning E
Beslutsdatum: 2019-03-25
Allmänna uppgifter
Huvudområde: Teknik. 
Valfri för: BME4, D4-is, E4-ra, F4, M4-me, MD4
Undervisningsspråk: Kursen ges på begäran på engelska

Syfte
Utveckling av dagens och morgondagens produkter kräver allt
oftare en optimerad kombination av elektromekaniska lösningar och
inbyggda system (integrerad elektronik och programvara). Kursens
syfte är att studenten ska använda sina kunskaper och
färdigheter från tidigare kurser och självständigt söka
lösningar på komplexa uppgifter. Kursen består av två delar.
Den första är framtagandet av en konceptlösning med tekniska
specifikationer av ett industriellt verkligt problem (vilken sedan
implementeras till en fungerande prototyp i en påföljande valfri
kurs). Konceptlösningen tas fram av ett mekatroniskt team med
kompetenser från olika ämnesområden, dvs minst en av studenterna
i gruppen kommer från program E och minst en från program M. Den
andra delen av kursen är en individuell uppgift som innebär
konstruktion av ett komplett mekatroniskt system för styrning och
reglering av en likströmsmotor omfattande datorkommunikation,
elektronikkonstruktion och uppbyggnad på kretskort,
mikroprocessorprogrammering, givarteknik och reglerteknik.
Byggandet av systemet görs i ett 24/7-öppet lab, där samarbete
uppmuntras, men redovisningen är individuell.
Kursen syftar till att ge

djupare kompetens/detaljkunnande inom något av grundområdena
maskinteknik (inkl mekanisk utformning, materialval och
maskinelement), elektromekanisk energiomvandling, elektronik och
programvaruteknik,
förståelse för problemställningar inom angränsande
discipliner, både vad som kan göras, vad som inte kan göras, och
vilken sorts specialistkunskap olika typer av problem kräver,
förmåga till samverkan över och inom ämnesområden,
inklusive kunskap om industriell produktutvecklingsmetodik (från
kravbild till koncept, med beaktande av hela
produktlivscykeln),
insiktsfull respekt för vad som krävs för att åstadkomma
robust fungerande system, inkluderande såväl detaljutformning av
nyckelkomponenter som övergripande systemaspekter.


Mål
Kunskap och förståelse
För godkänd kurs skall studenten

känna till de olika faserna i ett produktutvecklingsprojekt
samt kunna principerna för utvecklingsmetodik för mekatroniska
produktutvecklingsprojekt, maskiner och elektronik,
kunna förstå principerna för realtidsprogrammering och
kommunikation i integrerade styr- och reglersystem,
ha insikt om mekatronikens grundläggande principer och
metoder, inklusive kunnande om hur datateknik, elektroteknik och
mekanik kan kombineras för att konstruera fungerande och effektiva
produkter.


Färdighet och förmåga
För godkänd kurs skall studenten

kunna använda gängse metoder för produktutveckling i
samverkan med andra studenter,
kunna göra bedömningar av realtidskrav rörande integrerade
styr- och reglersystem,
kunna göra en specifikation av lämpliga material,
tillverkningsteknik, styr- och reglerelektronik, kraftelektroniska
och elektromekaniska energiomvandlare för en given
applikation,
kunna från grunden utforma och bygga ett komplett mekatroniskt
system med givna komponenter, datablad och egen
informationssökning,
självständigt kunna redogöra för struktur och delfunktioner
i ett komplext egenbyggt mekatroniskt system både avseende
hårdvara och mjukvara,
kunna systematiskt felsöka det egna konstruerade systemet och
dess delar, samt med självständigt arbete kunna identiefiera fel
och reparera detsamma till ett fungerande system.


Värderingsförmåga och förhållningssätt
För godkänd kurs skall studenten

ha insikt och omdöme att respektera och efterfråga de många
olika kompetenser som är förutsättningen för ett mekatroniskt
konstruktionsarbete,
ha självförtroende att kunna felsöka och idriftsätta ett
mekatroniskt system.


Kursinnehåll
Inledande introduktion till de andra programmens/deltagarnas
förkunskaper, såsom realtidsprogrammering (för EFMNPi) och
produktutvecklingsprocessen (för DEFNPi), följt av fördjupningar
av det samlade innehållet:Utvecklingsmetodik och
projektplanering. Praktisk styr- och reglerteknik. Analog
elektronik. Simulering av elektronik och mekanik. Felsökning.
Störningar, skydd och säkerhet. Miljövänlig elektronisk
prototyputveckling. Mikroprocessorer och programmering av inbyggda
system. Gränssnitt till PC. Drivrutiner. Datorkommunikation.
Sensorer. Ställdon. Elektromekanisk energiomvandling.
Mekanisk prototyputveckling. Sökning/tolkning av teknisk
dokumentation.

Kursens examination
Betygsskala: UG - (U,G) - (Underkänd, Godkänd)
Prestationsbedömning: Bedömning och examination sker i två moment, dels i grupp och dels individuellt: 
För gruppmomentet gäller godkända inlämningsuppgifter, godkänd skriftlig rapport och muntlig presentation av en industriell principkonstruktion.
För det individuella momentet gäller godkänd projektuppgift där examinationen består i att studenten redogjort för funktionen av det egenkonstruerade mekatroniska systemet i vilket läraren sedan introducerat ett antal fel som felsökts och reparerats av studenten.
För godkänt betyg (G) i kursen gäller att båda momenten är godkända.

Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Delmoment
Kod: 1901. Benämning: Principkonstruktion. 
Antal högskolepoäng: 5. Betygsskala: UG.  Prestationsbedömning: Godkänd rapport på principkonstruktion i grupp ger betyget G. 
Kod: 1902. Benämning: Projektarbete. 
Antal högskolepoäng: 5. Betygsskala: UG.  Prestationsbedömning: Godkänt praktiskt projektarbete ger betyget G. 
Antagningsuppgifter
Förutsatta förkunskaper: Godkänd grundkurs inom programmering och elektronik/elektroteknik.
Begränsat antal platser: Nej
Urvalskriterier: Antal poäng som har uppnåtts eller tillgodoräknats på programmet
Kursen överlappar följande kurser: EDA190, EIEN05
Kurslitteratur

Litteratur ingår i kurssatsen av verktyg och material som säljs av institutionen.


Kontaktinfo och övrigt
Kursansvarig: Francisco Marquez Fernandez, francisco.marquez_fernandez@iea.lth.se
Hemsida: http://www.iea.lth.se



