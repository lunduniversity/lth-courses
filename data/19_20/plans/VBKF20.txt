
Kursplan 2019/20 VBKF20





Kursplan för
CAD- och BIM-baserad byggprojektering 
CAD and BIM Applications in Construction
VBKF20, 7,5 högskolepoäng, G2 (Grundnivå, fördjupad)
Gäller för: Läsåret 2019/20
Beslutad av: Programledning V
Beslutsdatum: 2019-04-01
Allmänna uppgifter
Valfri för: V4
Undervisningsspråk: Kursen ges på svenska

Syfte
Kursen avser att ge kursdeltagaren en grundläggande
förståelse av CAD- och BIM-baserad projektering med särskilt
fokus på att praktiskt kunna simulera, integrera, visualisera
olika designlösningar samt att producera ritningar i 2D och 3D.
Kursen ger utrymme för en explorativ lärprocess och är främst
tillämpningsorienterad i avsikt att ge kursdeltagaren en bra grund
för att kunna arbeta vidare med CAD- och BIM-baserad projektering
i verkliga projekt. Kursen använder olika programvaror vilka är
vanligt förekommande i svensk byggindustri.

Mål
Kunskap och förståelse
För godkänd kurs skall studenten

vara allmänt orienterad om grundläggande begrepp och möjliga
tillämpningar av CAD- och BIM-applikationer i byggprocessens
projekterings- och utförandefas
förstå hur en ritning byggs upp och hur skalning av objekt
hanteras
förstå struktur och uppbyggnad av parametriska 3D-modeller
med avseende på objekt, klasser, lager/familjer, kodning,
detaljeringsgrad mm
övergripande känna till projekteringsfasens roll i
byggprocessen, dess organisation och aktörernas olika funktioner
och samspel


Färdighet och förmåga
För godkänd kurs skall studenten

behärska 2D-ritning, skalor, måttsättning, text och
utskrifter i olika ritmiljöer
kunna utföra grundläggande 3D-modellering samt granska och
verifiera uppbyggnad och informationsinnehåll i en 3D-modell
kunna göra anpassade visualiseringar utifrån olika
intressenters behov
kunna använda en 3D-modell som utgångspunkt för analyser med
tillämpningar beroende på olika intressenters behov inom
konstruktion, byggproduktion och förvaltning samt
husbyggnadsteknik.

 

Värderingsförmåga och förhållningssätt
För godkänd kurs skall studenten

kunna identifiera, kritiskt värdera och argumentera för
möjligheter såväl som utmaningar relaterade till CAD- och
BIM-baserad projektering
uppnå en förståelse för, och en konstruktiv attityd till,
de grundläggande organisatoriska och tekniska krav som CAD- och
BIM-baserad projektering medför
ha kännedom om projekteringsfasens betydelse i byggprocessen
och dess inverkan på långsiktig drift och underhåll av den
färdiga konstruktionen/byggnaden.

 

Kursinnehåll
Kursen tar utgångspunkt i inlämningsuppgifter där
kursdeltagarna, i grupper om två personer, agerar i rollen som
projektörer och konstruktörer.
Kursen är praktiskt orienterad på så sätt att kursdeltagarna
själva använder och utforskar de IT-verktyg som introduceras och
används i kursen för analyser och simuleringar utifrån de moment
som kursen är uppbyggd omkring.
Arbetsmomenten i kursen innehåller inlämningsuppgifter som
omfattar 2D- ritning, 3D-modelluppbyggnad och verifiering,
visualisering och ritningsframställning. Inlämningsuppgifterna
redovisas skriftligt. Dessutom finns undervisningstillfällen som
behandlar olika tillämpningar inom konstruktion, byggproduktion
och husbyggnadsteknik. Kursen avslutas med en större
sammanfattande projektuppgift som, i likhet med
övningsuppgifterna, utförs i grupper om två kursdeltagare.
Projektuppgiften behandlar ett område inom CAD- och BIM-baserad
projektering som är kopplat till kursdeltagarnas intresseområden,
Hus eller Anlägging. Till projektet kan lärare från olika
avdelningar som har sitt forsknings-/undervisningsintresse inom det
av studenterna valda specialområdet knytas.  Projektuppgiften
sammanställs och redovisas i en slutrapport som lämnas in vid
kursens avslutande seminarium. Vid detta obligatoriska seminarium
presenterar även respektive grupp muntligen sina resultat inför
de övriga kursdeltagarna. Skriftlig feedback ges också på
projektuppgiften.

Kursens examination
Betygsskala: UG - (U,G) - (Underkänd, Godkänd)
Prestationsbedömning: Betyg i kursen ges enligt skalan underkänt (U) eller godkänt (G). Prestationsbedömningen baseras på inlämningsuppgifterna, den skriftliga rapporten (projektuppgiften) och den muntliga presentationen som respektive grupp levererar i slutet av kursen. Deltagandet i presentationsseminariet är obligatoriskt. För godkänt betyg i kursen krävs godkända inlämningsuppgifter, slutrapport (skriftlig såväl som muntlig framställning) samt deltagande i presentationsseminariet. 
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förkunskapskrav:
VBFA01 Husbyggnads- och installationsteknik
VBK013 Konstruktionsteknik eller VBKF15 Konstruktionsteknik


Förutsatta förkunskaper: VBKF01 Konstruktionsteknik - byggsystem eller VBFN05 Energi, luft och fukt vid ombyggnad och förvaltning
Begränsat antal platser: 60
Urvalskriterier: Avklarade högskolepoäng inom programmet. Förtur ges till studenter vars program har kursen listad i läro- och timplanen.
Kursen överlappar följande kurser: TFRG25, VBKN20, VBKF05
Kurslitteratur

Kursmaterial i form av programmanualer, artiklar, övningsinstruktioner mm. görs löpande tillgängligt för kursdeltagarna via kursens hemsida eller på annat sätt.


Kontaktinfo och övrigt
Kursansvarig: Oskar Larsson Ivanov, oskar.larsson_ivanov@kstr.lth.se
Kursansvarig: Miklos Molnar, miklos.molnar@kstr.lth.se
Hemsida: http://www.kstr.lth.se 
Övrig information: Kurshemsidan finns på Live@Lund.se. Kursregistrerade studenter får inloggning till kurshemsidan. Kort info finns på www.kstr.lth.se/utbildning.



