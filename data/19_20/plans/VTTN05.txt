
Kursplan 2019/20 VTTN05





Kursplan för
Transportmanagement
Transport Management
VTTN05, 7,5 högskolepoäng, A (Avancerad nivå)
Gäller för: Läsåret 2019/20
Beslutad av: Programledning V
Beslutsdatum: 2019-04-01
Allmänna uppgifter
Valfri för: V5-tv
Undervisningsspråk: Kursen ges på engelska

Syfte
Kursen vänder sig till dig som vill fördjupa dina kunskaper i
hur samhällets transporter kan påverkas genom andra åtgärder
än rent infrastrukturmässiga. Kursen skall ge förståelse för
hur olika åtgärder kan påverka transportefterfrågan.
Tyngdpunkten ligger på identifiering och förståelse för olika
lösningar samt en analys av dess potential för en överflyttning
till hållbara transportmedel. I kursen betonas behovet och vikten
av ett helhetstänkande i transportsystemet – både gällande
gods- och persontransporter. Kursen skall stimulera till
tvärdisciplinärt samarbete och ge förståelse för samspelet
mellan olika planeringsnivåer, sektorer och aktörer.
Kursens syfte är att ge kursdeltagarna en insikt och förståelse
för hur dagens transportutveckling kan påverkas med hjälp av
olika åtgärder. Efter genomgången kurs skall kursdeltagarna
känna sig förtrogna med olika åtgärder och den samhällsdebatt
som förs kring transportpåverkan samt att självständigt kunna
genomföra enklare bedömningar av överflyttningspotentialer. I
kursen ingår ett antal seminarietillfällen då studenterna
tränas i att praktiskt analysera problem och åtgärder på
nationell och lokal nivå. Information hämtas ifrån utredningar
och databaser över olika åtgärder som kan genomföras. I
examinationsuppgiften ska studenterna författa en rapport om hur
en utvald stad kan jobba med hållbara transporter. I rapporten ska
förslag på olika åtgärder för såväl gods- som persontrafik
diskuteras samt deras potential, acceptans och hinder.
Undervisningsformen utgörs av föreläsningar samt 3
övningsuppgifter varav den sista uppgiften är utgör ett projekt
där ett problem ska analyseras, lösas samt diskuteras utifrån
olika synvinklar. Slutprojektet presenteras i rapportform, posters
samt muntlig form. Projektets genomförande och presentation är
betygsgrundande. Övningarna utförs gruppvis under
lärarhandledning. Feedback ges på samtliga övningar. Feedback
på slutprojektet ges muntligen vid presentation samt
skriftligen

Mål
Kunskap och förståelse
För godkänd kurs skall studenten
• Ha god kunskap om transportsystemets olika aktörer
• Ha god förståelse för målkonflikter m.a.p.
trafikbegränsande policys och åtgärder riktade mot hållbara
gods- och personresor
• Ha god kunskap om olika åtgärdstyper på övergripande och
operationell nivå.
• Kunna identifiera och analysera problem avseende införande av
åtgärder som påverkar transportefterfrågan
• Kunna översiktligt skatta olika åtgärders
överflyttningspotential

Färdighet och förmåga
För godkänd kurs skall studenten
• Kunna översiktligt skatta potentialer för överflyttning
av transporter till hållbara transportmedel
• Redovisa syntetiserad kunskap i rapportform samt ge en muntlig
presentation riktad till beslutsfattare

Värderingsförmåga och förhållningssätt
För godkänd kurs skall studenten
• Självständigt inhämta och kritiskt värdera relevansen
av underlagsmaterial från varierande källor
• Självständigt förhålla sig till samhällets diskussion och
debatt kring samhällsbyggande och klimatåtgärder.

Kursinnehåll
Kursen är indelad i tre olika block som succesivt bygger på
varandra. I det första blocket ges en bild av
hållbarhetsproblemet som innefattar såväl miljöaspekter som
andra sociala och ekonomiska aspekter. I samma block behandlas
även olika aktörer i samhället med inflytande och påverkan
över olika transportslags transportvolymer. Exempel på aktörer
som diskuteras är myndigheter på nationell, regional och lokal
nivå, intresseorganisationer för person och gods samt
transportföretag för person och gods. Public choice teorier
(röstmaximering och kortsiktighet) diskuteras för att ge
studenterna en bild av olika aktörers incitament till att ta
beslut. Detta block avslutas med en bild över dagens
transportflöden och hur dess infrastruktur finansieras.
I nästa block gås olika styrningsprinciper, policys och
åtgärder igenom för hållbara gods- och persontransporter. En
mängd olika typer av åtgärder på olika nivåer diskuteras så
som åtgärder på övergripande nivå (policys, strategier,
ekonomiska styrmedel, planeringsåtgärder och sustainable supply
chains) samt åtgärder på operationell nivå (ITS, mobility
management, parkeringsstrategier, “Green corridors”,
framkomlighetsåtgärder och ”restricted access” i tätorter).
I anknytning till varje diskuterad åtgärd eller policy tas
påverkan på olika aktörer och samhällssektorer upp. Individers
acceptans för olika åtgärder (stated - revealed) diskuteras. 
Konflikter som diskuteras är t.ex. konflikten mellan hållbarhet
och tillväxt.
Det tredje blocket innehåller olika typer av information kring
åtgärdernas potentialer för förändrad transportefterfrågan
(person och gods) samt beräkningsexempel. Områden som behandlas
är t.ex. olika faktorers inverkan på transportefterfrågan och
transportmedelsval (delar av 4-stegsmodellen), beräkning av
förändrad transportefterfrågan och transportmedelsval bl.a.
baserat på elasticitetsberäkningar samt beräkningar av
förändrat CO2-utsläpp. Här diskuteras också framtida
beräkningsunderlag med avseende på bränsleförbrukning och
alternativa bränslen.

Kursens examination
Betygsskala: TH - (U,3,4,5) - (Underkänd, Tre, Fyra, Fem)
Prestationsbedömning: För godkänt krävs godkänd slutredovisning, aktivt deltagande i grupparbeten, aktivt deltagande i den muntliga presentationen. Betygsnivån bestäms av inlämnad slutredovisning i form av en projektrapport samt en muntlig presentation.

Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.
Antagningsuppgifter
Förkunskapskrav:
VTTF01 Trafikteknik


Förutsatta förkunskaper: VTVN15 Trafikteknisk analys ELLER VTTF05 Trafikteknisk teori AND VTTF10 Trafikens effekter.
Begränsat antal platser: Nej
Kurslitteratur

Banister, David: Unsustainable Transport - City transport in the new century. Routledge, 2005.
Ett kursbibliotek med baslitteratur (nationella och internationella rapporter och vetenskapliga artiklar, mm.) står till studenternas förfogande under salstimmarna samt via det elektroniska kursbiblioteket. Vidare kommer en lista på kompletterande litteratur (relevanta SOU, aktuella policy- och måldokument etc.) att delas ut vid kursstart. Utöver detta förutsätts studenterna självständigt söka efter information via LU:s bibliotek och Internet.


Kontaktinfo och övrigt
Lärare: Lena Hiselius, Lena.Hiselius@tft.lth.se
Kursansvarig: Till Koglin, till.koglin@tft.lth.se
Examinator: Till Koglin, till.koglin@tft.lth.se
Lärare: Fredrik Pettersson, fredrik.pettersson@miljo.lth.se
Hemsida: http://www.tft.lth.se
Övrig information: Kursen ges i Lund.



