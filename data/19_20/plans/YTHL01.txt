
Kursplan 2019/20 YTHL01





Kursplan för
Examensarbete för högskoleexamen i livsmedelsteknik
Degree Project 
YTHL01, 15 högskolepoäng, G2 (Grundnivå, fördjupad)
Gäller för: Läsåret 2019/20
Beslutad av: Fakultetsstyrelsen
Beslutsdatum: 2016-03-29
Allmänna uppgifter
Fördjupning: Grundnivå, innehåller särskilt utformat examensarbete för högskoleexamen.

Syfte
Syftet med examensarbetet är att studenten skall utveckla och visa sådan kunskap och förmåga som krävs för att självständigt arbeta som livsmedelstekniker. Detta innebär att inhämta nya kunskaper samt tillämpa kunskaper förvärvade under utbildningen, applicera dessa på en problemställning inom teknikområdet och självständigt lösa den på ett professionellt sätt.

Mål

 Kunskap och förståelse
För godkänd kurs skall studenten

visa förmåga att inhämta för examensarbetets problemställningar relevant kunskap, och
visa förmåga att sätta in examensarbetets problemställning i ett ämnesmässigt sammanhang genom att utnyttja kunskaper som inhämtats under utbildningen.


Färdighet och förmåga
För godkänd kurs skall studenten

visa förmåga att med helhetssyn självständigt och kreativt identifiera, formulera och hantera frågeställningar och analysera och utvärdera olika tekniska lösningar i relation till examensarbetets problemställningar,
visa förmåga att planera och med adekvata metoder genomföra examensarbetet på ett professionellt sätt inom givna ramar,
visa förmåga att kritiskt och systematiskt använda kunskap förvärvade i centrala kurser inom programmet samt under examensarbetets gång,
visa förmåga att identifiera och utvärdera relevanta informationskällor, utföra informationssökningar, värdera informationens relevans samt använda sig av korrekt referenshantering, och
visa förmåga att muntligt och skriftligt redogöra för och diskutera information, problem och lösningar i relation till examensarbetets problemställningar.

Värderingsförmåga och förhållningssätt
För godkänd kurs skall studenten

visa förmåga att bedöma eget och andras examensarbeten med hänsyn till relevanta vetenskapliga, samhälleliga och etiska aspekter.


Kursinnehåll
I examensarbetet ingår följande examinationsunderlag:

Ett måldokument.
En skriftlig rapport på svenska eller engelska med en sammanfattning på svenska (gäller endast svenskspråkiga studenter) och engelska.
En presentation vid ett offentligt seminarium vid LTH.
Muntlig och skriftlig opposition vid ett seminarium där ett annat examensarbete presenteras.

Måldokumentet ska skrivas i ett tidigt skede av arbetet och ska godkännas av samtliga handledare och examinator. Måldokumentet ska innehålla en beskrivning av problemställning för arbetet. Vidare ska måldokumentet innehålla en översiktlig beskrivning av angreppssätt, metodik, resursbehov och tidsåtgång.
Examensarbetet är ett självständigt arbete. Det skall genomföras i grupp om två personer eller i undantagsfall enskilt. Av arbetet som gjorts i grupp skall det framgå vad var och en bidragit med.
Rapporten skall vara tillgänglig i en version som medger granskning minst en vecka innan seminariet, som får äga rum under den tid som infaller från och med den 15 augusti till och med måndagen i midsommarveckan med undantag för tiden mellan den 22 december och 6 januari. Det är önskvärt men inget krav att rapporten granskas av annan examensarbetare.
Vid opposition ska examensarbetaren granska en annan examensarbetesrapport och opponera på denna då den presenteras vid ett seminarium. Oppositionen dokumenteras skriftligt inför seminariet. Det kan finnas mer än en opponent på samma examensarbete.

Kursens examination
Betygsskala: UG
Prestationsbedömning: Skriftlig och muntlig examination. För att ett examensarbete ska bedömas som godkänt, ska samtliga delar i examinationsunderlaget vara godkända inom 5 månader, om inte särskilda skäl föreligger. Rapporten är offentlig och examinationen får inte baseras på sekretessbelagd information.
Om så krävs för att en student med varaktig funktionsnedsättning ska ges ett likvärdigt examinationsalternativ jämfört med en student utan funktionsnedsättning, så kan examinator efter samråd med universitetets avdelning för pedagogiskt stöd fatta beslut om alternativ examinationsform för berörd student.

Antagningsuppgifter
Förkunskapskrav:
Examensarbetet får påbörjas då studenten har minst 80 högskolepoäng som får ingå i examen.
Dispens härifrån kan endast lämnas av utbildningsnämnden och endast om det finns synnerliga skäl. För att få påbörja examensarbetet krävs dessutom att studenten tillägnat sig tillräckliga kunskaper inom examensarbetets ämnesområde.

Kurslitteratur

Kurslitteratur och de övriga läromedel som skall användas fastställs av handledaren med hänsyn till examensarbetsuppgiftens karaktär.


Kontaktinfo och övrigt
Examinator: Examinator ska vara lärare vid Lunds universitet, inneha minst civilingenjörsexamen och vara utsedd av prefekten.
Hemsida: http://www.student.lth.se/livsmedelsteknisk-hoegskoleutbildning/examensarbetsprocessen/

Övrig information: Till varje examensarbete ska en eller flera handledare utses. Minst en handledare (huvudhandledare) ska vara anställd vid Lunds universitet och inneha civilingenjörsexamen eller motsvarande. Utöver huvudhandledare kan biträdande handledare utses. Handledarna bistår examensarbetaren med kontinuerlig handledning vilken bland annat ska syfta till att göra det möjligt att slutföra examensarbetet inom ramen om 10 veckors heltidsstudier. Studenten kan inte göra anspråk på handledning under längre tid än 5 månader.
Anmälan till examensarbete skall lämnas till utbildningsservice innan arbetet påbörjas. Utbildningsservice kontrollerar att kraven för att påbörja arbetet är uppfyllda. I samband med att måldokumentet skrivs och godkänns, ska examinator kontrollera att studenten har tillräckliga kunskaper för ämnet.
Studenten ansvarar för att registrera sitt godkända examensarbete i LUP student papers. Examensarbetet godkänns därefter i LUP av institutionen. Institutionen skall arkivera rapporten.
Mer information och stöd angående examensarbeten finns på http://www.student.lth.se/studieinformation/examensarbete/.



